SANCTO AC BEATISSIMO PATRI MACEDONIO PRESBVTEEO 
 SEDVLIVS IN CHBISTO SALVTEM. Praecepisti, reuerende mi 
 domine, paschalis carminis textum, quod officium purae deuotionis 
 simpliciter exsecutus uobis obtuli perlegendum, in 
 rhetoricum me transferre sermonem. utrum quod placuerit, 
 ideo geminari uolueris, an quod offenderit, ut potius arbitror, 
 stilo censueris liberiore describi: sub dubio uideor fluctuare 
 iudicio. sanctis tamen iussionibus non resultans iniunctam 
 suscepi prouinciam et procellosis adhuc imbribus concussae 
 ratis uela madentia tumentis pelagi rursus fatigationi commisi 
 per emensos cursus reuoluti discriminis et Cycladas ingentes, 
 quas praecipitanti formidine celerius ante transiueram, 
 longa maris circuitione discurrens, ut illos portus et litora, 
 quae dudum praetereundo lustraui, diligentius opera nunc

 

 
 
 
 uiserem tarditatis. siquidem multa pro metricae necessitatis 
 angustia priori commentario nequaquam uidentur inserta, quae 
 postmodum linguae resolutio magis est adsecuta, dederimus 
 hinc aliquam forsitan obtrectatoribus uiam, dicentque nonnulli 
 fidem translationis esse corruptam, quia certa uidelicet sunt 
 in oratione quae non habentur in carmine. si qui tamen istud 
 obiciant, faciuntne intellegendo, ut nihil intellegant? 
 nam si aut saeculares litteras adsecuti aut diuinis uidebunter 
 libris instructi, debent exempla ueterum recensere 
 nec similia lacerare conentur iniuste. cognoscant Hermogenianum, 
 doctissimum iurislatorem, tres editiones sui operis confecisse, 
 cognoscant peritissimum diuinae legis Origenem, tribus nihilominus 
 editionibus prope cuncta quae disseruit aptauisse. nec 
 eorum quispiam mordacis linguae laceratur iniuria, cum potius 
 inde laudis consequantur augmenta, quod prouectibus uberioris 
 ingenii diligentiore posteros fide noscendae ueritatis instruxerint. 
 aliud namque est mutare composita et aliud integrare 
 non plena. quamuis spatia diuinae legis inmensa, quibus dicta 
 semper adiciuntur et desunt, uelut mare fluuiorum penitus 
 incrementa non sentiens, nullis terminari sensibus queant,

 

 
 
 
 nullis explicari linguis eualeant: sic et nostri prorsus ab sese 
 libelli non discrepant, sed quae defuerant primis addita sunt 
 secundis. nec impares argumento uel ordine, sed stilo uidentur 
 et oratione dissimiles. proferant igitur sua si qui carpere 
 nitentur aliena. promptius est omnibus iudicare quam facere 
 et de castrensi munimine pugnantium pericula securo uultu 
 conspicere. credo tamen, pater egregie, nullum fore quamuis 
 inpudenter obloquum, si meruero dextrum tui pectoris adipisci 
 iudicium. faue primus ut alii faueant, et omnium mentibus 
 sententia se probatae iugiter auctoritatis infundat. tu facies ut 
 delectet euasisse discrimina, cum serenior coeperis aperire tranquilla. 
 nauigaui prius in aequore, nunc in portu iam nauigem; 
 tandem aliquando post undas calcare liceat nos harenas! 
 tetigimus montes ex pelago: tangamus montes ex saxo et 
 infirmos aquis inruentibus gressus nauali positos statione firmemus. 
 priores igitur libri, quia uersu digesti sunt, nomen 
 PASCHAUS CARMINIS acceperunt, sequentes autem in prosam 
 nulla cursus uarietate conuersi, PASCHALIS designantur OPERIS 
 uocabulo nuncupati. utramque uero materiem uobis orantibus,

 

 
 
 
 Domino nostro Iesu Christo, qui uota non recusat humilium, 
 congrego supplicanter et offero, cui uirtus, honor et gloria 
 cum Patre et Spiritu sancto per omnia saecula saeculorum. 
 Amen.