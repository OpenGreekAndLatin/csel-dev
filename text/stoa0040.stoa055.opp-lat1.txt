Iussioni tuae, sancte frater Aureli, tanto deuotius 
 obtemperare me oportuit, quanto magis mihi quis ex te 
 iusserit claruit. dominus enim noster Iesus Christus habitans 
 in interiore tuo tibique sollicitudinem paternae et fraternae 
 caritatis inspirans, utrum filiis et fratribus nostris monachis, 
 qui beato apostolo Paulo oboedire neglegunt dicenti: qui 
 non uult operari, non manducet, permittenda sit ista 
 licentia, uoluntatem ac linguam tuam adsumens in opus 
 suum imperauit mihi ex te, ut hinc ad te aliquid scriberem. 
 adsit itaque ipse etiam mihi, quo ita paream, ut ei me 
 parere ex eius munere ipsa utilitate fructuosi laboris intellegam.

Primum ergo uidendum quid dicant illius professionis 
 homines qui operari nolunt, deinde, si eos non recte sentire

 

 

 
 
 
 inuenerimus, ad eorum correctionem et ad inplendum nostri 
 episcopatus officium contra disserendum. non, inquiunt, de 
 hoc opere corporali, in quo uel agricolae uel opifices laborant, 
 praecepit apostolus, cum diceret: qui non uult operari, 
 non manducet. neque enim euangelio posset esse contrarius, 
 ubi ait ipse dominus: ideo dico uobis, ne solliciti 
 sitis animae uestrae quid manducetis neque corpori 
 uestro quid induamini. nonne anima plus est 
 quam esca et corpus quam uestimentum? conspicite 
 uolatilia caeli, quoniam non serunt neque 
 metunt neque congregant in horrea, et pater 
 uestercaelestis pascit illa. nonne uos magis pluris 
 estis illis? quis autem uestrum cogitans potest 
 adicere ad staturam suam cubitum unum? et de 
 uestimento quid solliciti estis? considerate lilia 
 agri, quomodo crescunt: non laborant neque nent. 
 dico autem uobis, quoniam nec Salomon in omni 
 gloria sua coopertus est sicut unum ex istis. si 
 autem fenum agri, quod hodie est et cras in clibanum 
 mittitur, deus sic uestit, quanto magis uos 
 modicae fidei! nolite ergo solliciti esse dicentes: 
 quid manducabimus aut quid bibemus aut quo 
 operiemur? haec enim omnia gentes inquirunt. 
 scit autem pater uester quia his omnibus indigetis. 
 quaerite autem primum regnum dei et

 

 
 
 
 iustitiam eius, et omnia haec adponentur uobis. nolite 
 ergo solliciti esse in crastinum; crastinus enim 
 dies sollicitus erit sibi ipse. sufficit diei malitia 
 sua. ecce, inquiunt, ubi nos dominus iubet de uictu et 
 tegumento nostro esse securos. quomodo ergo apostolus 
 sentire aduersus dominum posset, ut nos praeciperet ita esse 
 debere sollicitos quid manducemus et quid bibamus et unde 
 cooperiamur, ut nos etiam opificum artibus, curis, laboribus 
 oneraret? quapropter in eo, quod ait: qui non uult operari, 
 non manducet, opera spiritalia, inquiunt, debemus 
 accipere, de quibus alio loco dicitur: unicuique sicut 
 dominus dedit. ego plantaui, Apollo rigauit, sed 
 deus incrementum dedit, et paulo post: unusquisque 
 suam mercedem accipiet secundum suum laborem. 
 dei enim sumus cooperarii; dei agricultura, dei 
 aedificatio estis. secundum gratiam quae data 
 est mihi ut sapiens architectus fundamentum 
 posui. sicut ergo apostolus operatur plantando, igando, 
 aedificando et fundamentum ponendo, ita qui non uult operari, 
 non manducet. quid enim prodest manducare spiritaliter, id 
 est pasci uerbo dei, si non inde operatur aliorum aedificationem? 
 sicut illi pigro seruo quid profuit accipere talentum

 

 
 
 
 et abscondere nec operari lucra dominica? an ut ei auferretur 
 in fine et ipse in exteriores tenebras mitteretur? sic, inquiunt, 
 et nos facimus: legimus cum fratribus, qui ad nos ab aestu 
 saeculi ueniunt fatigati, ut apud nos in uerbo dei et in orationibus, 
 psalmis, hymnis, canticis spiritalibus requiescant. 
 alloquimur eos, consolamur, exhortamur, aedificantes in eis. 
 si quid eorum uitae pro suo gradu esse perspicimus. talia 
 opera si non faceremus, periculose a domino alimenta ipsa 
 spiritalia sumeremus; hoc enim dixit apostolus: qui non 
 uult operari, non manducet. ita se isti arbitrantur 
 apostolicae et euangelicae obtemperare sententiae, cum et 
 euangelium credunt de non curanda corporali et temporali 
 uitae huius indigentia praecepisse et apostolum de opere 
 et cibo spiritali dixisse: qui non uult operari, non 
 manducet.

Nec adtendunt, quia, si alius diceret dominum quidem 
 in parabolis et in similitudinibus loquentem de uictu et tegumento 
 spiritali monuisse, ut non inde sint solliciti serui 
 eius — sicut dicit: cum uos adtraxerint ad iudicia. 
 nolite cogitare quid loquamini; dabitur enim uobis 
 in illa hora quid loquamini; non enim uos 
 estis qui loquimini, sed spiritus patris uestri. 
 qui loquitur in uobis. sermo quippe sapientiae spiritalis 
 est, de quo illos noluit cogitare promittens, quod eis nihil

 

 
 
 
 inde sollicitis praestaretur — apostolum autem iam more 
 apostolico apertius disserentem et magis proprie quam figurate 
 loquentem, sicut multa ac paene omnia sese habent in epistulis 
 apostolicis, proprie de opere corporali ciboque dixisse: qui 
 non uult operari, nec manducet, redderetur illis dubia 
 sententia eorum, nisi cetera dominica uerba considerantes inuenirent 
 aliquid, unde probarent eum de uictu et uestitu 
 corporali non curando locutum fuisse, cum diceret: nolite 
 solliciti esse quid manducetis et quid bibatis, et 
 quo uestiamini, uelut si animo aduerterent quod ait: 
 haec enim omnia gentes quaerunt; ibi enim ostendit 
 de ipsis corporalibus et temporalibus se dixisse. ita ergo, si 
 hoc solum de hac re dixisset apostolus: qui non uult 
 operari, nec manducet, possent haec uerba in aliam 
 traduci sententiam; cum uero multis aliis locis epistularum 
 suarum, quid hinc sentiat, apertissime doceat, superfluo conantur 
 et sibi et ceteris caliginem obducere, ut quod utiliter 
 illa caritas monet non solum facere nolint, sed nec intellegere 
 ipsi aut ab aliis intellegi uelint, non timentes quod scriptum 
 est: noluit intellegere, ut bene ageret.

Prius ergo demonstrare debemus beatum apostolum 
 Paulum opera corporalia seruos dei operari uoluisse, quae 
 finem haberent in magnam spiritalem mercedem ad hoc, ut 
 ipso uictu et tegumento a nullo indigerent, sed manibus suis

 

 
 
 
 haec sibi procurarent; deinde ostendere euangelica illa praecepta, 
 de quibus nonnulli non solum pigritiam, sed etiam 
 adrogantiam suam fouent, apostolico praecepto et exemplo 
 non esse contraria. uideamus itaque, unde ad hoc uenerit 
 apostolus, ut diceret: si quis non uult operari, nec 
 manducet, et quid deinde contexat, ut ex ipsa circumstantia 
 lectionis adpareat declarata sententia. denuntiamus, inquit. 
 uobis, fratres, in nomine domini nostri Iesu Christi, 
 ut subtrahatis uos ab omni fratre inquiete 
 ambulante et non secundum traditionem quam 
 acceperunt a nobis. ipsi enim scitis, quomodo 
 oporteat imitari nos, quia noninquieti fuimus inter 
 uos neque panem gratis ab aliquo manducauimus, 
 sed in labore et fatigatione die ac nocte operantes, 
 ne quem uestrum grauaremus: non quia non habuerimus 
 potestatem, sed ut nosmet ipsos formam 
 daremus uobis, qua nos imitaremini. nam et cum 
 apud uos essemus, hoc uobis praecipiebamus, quoniam, 
 si quis non uult operari, nec manducet. 
 audiuimus enim quosdam inter uos ambulare inquiete 
 nihil operantes, sed curiose agentes. his 
 autem, qui eius modi sunt, praecipimus et obsecramus 
 in domino Iesu Christo, ut cum silentio 
 operantes suum panem manducent. quid ad haec dici 
 potest, quandoquidem ne cuiquam postea liceret hoc pro 
 uoluntate, non pro caritate interpretari, exemplo suo docuit

 

 
 
 
 quid praeceperit? illi enim tamquam apostolo praedicatori 
 euangelii, militi Christi, plantatori uineae, pastori gregis constituerat 
 dominus, ut de euangelio uiueret; et tamen ipse 
 stipendium sibi debitum non exegit, ut se formam daret eis 
 qui exigere indebita cupiebant. sicut ad Corinthios dicit: 
 quis militat suis stipendiis umquam? quia plantat 
 uineam et de fructu eius non edet? quis pascit 
 gregem et de lacte gregis non percipit? ergo quod 
 sibi debebatur, accipere noluit, ut exemplo eius cohercerentur, 
 qui sibi non ita ordinati in ecclesia talia deberi arbitrabantur. 
 quid est enim, quod ait: neque panem gratis ab 
 aliquo manducauimus, sed in labore et fatigatione 
 die et nocte operantes, ne quem uestrum grauaremus: 
 non quia non habuerimus potestatem, sed ut 
 nos formam daremus uobis, qua nos imitaremini? 
 audiant ergo quibus hoc praecepit, id est qui non habent hanc 
 potestatem, quam ille habebat, ut tantummodo spiritaliter 
 operantes manducent panem a corporali labore gratuitum, et 
 quemadmodum dicit: praecipimus et obsecramus in 
 Christo, ut cum silentio operantes suum panem 
 manducent, non disputent contra manifestissima uerba 
 apostoli, quia et hoc pertinet ad silentium, cum quo debent 
 operantes manducare panem suum.

Enucleatius autem et diligentius adhuc ista uerba 
 considerarem atque tractarem, nisi haberem alia loca

 

 
 
 
 epistularum eius multo manifestiora, quibus conlatis et ista liquidius 
 manifestantur et, si ista non essent, illa sufficerent. ad Corinthios 
 enim scribens de hac eadem re ita dicit: non sum 
 liber? non sum apostolus? nonne Christum Iesum 
 dominum nostrum uidi? nonne opus meum uos estis 
 in domino? si aliis non sum apostolus, uerumtamen 
 uobis sum. signaculum enim apostolatus mei uos 
 estis in domino. mea defensio ad eos, qui me interrogant, 
 haec est. numquid non habemus potestatem 
 manducandi et bibendi? numquid non habemus 
 licentiam sororem mulierem circumducendi 
 sicut et ceteri apostoli et fratres domini et Cephas? 
 uide, quemadmodum primo ostendat, quid sibi liceat et ideo 
 liceat, quoniam apostolus est. inde enim coepit: non sum 
 liber? non sum apostolus? et probat se apostolum 
 dicens: nonne Christum Iesum dominum nostrum 
 uidi? nonne opus meum uos estis in domino? quo 
 probato ostendit sibi licere quod ceteris apostolis, id est. ut 
 non operetur manibus suis, sed ex euangelio uiuat, sicut 
 dominus constituit, quod in consequentibus apertissime demonstrauit; 
 ad hoc enim et fideles mulieres habentes terrenam 
 substantiam ibant cum eis et ministrabant eis de substantia 
 sua, ut nullius indigerent horum, quae ad substantiam uitae

 

 
 
 
 huius pertinent. quod beatus Paulus licere quidem sibi demonstrat, 
 sicut et ceteri apostoli faciebant, sed ea potestate se 
 uti noluisse postea commemorat. hoc quidam non intellegentes 
 non \'sororem mulierem\', cum ille diceret: numquid 
 non habemus potestatem sororem mulierem 
 circumducendi? sed 'uxorem\' interpretati sunt. fefellit 
 eos uerbi graeci ambiguitas, quod et uxor et mulier eodem 
 uerbo graece dicitur, quamquam hoc ita posuerit apostolus, 
 ut falli non debuerint, quia neque "mulierem" tantummodo 
 ait, sed \'sororem mulierem\' neque <ducendi\', sed ccil\'cumducendi\'. 
 uerumtamen alios interpretes non fefellit 
 haec ambiguitas et cmuliel\'em), non \'uxorem\' interpretati 
 sunt.\'

Quod quisquis putat non potuisse ab apostolis fieri, 
 ut cum eis sanctae conuersationis mulieres circumirent, quacumque 
 euangelium praedicabant, ut eis de sua substantia 
 necessaria ministrarent, euangelium audiant et cognoscant, 
 quemadmodum hoc ipsius domini exemplo faciebant. dominus 
 enim noster more misericordiae suae infirmioribus conpatiens, 
 cum ei possent angeli ministrare, et loculos habebat, quo 
 mitteretur pecunia, quae conferebatur utique a bonis fidelibus 
 eorum uictui necessaria: quos loculos Iudae commendauit, ut 
 etiam fures, si euitare non possemus, tolerare in ecclesia 
 disceremus. ille enim ea quae mittebantur, sicut de illo 
 scriptum est, auferebat. et mulieres uoluit ut se ad praeparanda 
 et ministranda necessaria sequerentur, ostendens, quid

 

 
 
 
 euangelistis et ministris dei tamquam militibus a plebibus 
 dei tamquam prouincialibus deberetur; ut, si quis eo quod 
 sibi deberetur, uti nollet, sicut Paulus apostolus noluit, amplius 
 inpenderet ecclesiae non exigendo stipendium debitum, 
 sed cotidianum uictum de suis laboribus transigendo. audierat 
 enim stabularius, ad quem uulneratus ille perductus est: si 
 quid amplius erogaueris, in redeundo reddam tibi. 
 amplius ergo erogabat apostolus Paulus, qui suis, ut ipse 
 testatur, stipendiis militabat. in euangelio enim scriptum est: 
 deinceps et ipse iter faciebat per ciuitatem et 
 castellum praedicans et euangelizans regnum dei 
 et duodecim cum illo, et mulieres aliquae quae 
 erant curatae ab spiritibus malignis et infirmitatibus, 
 Maria quae uocatur Magdalene, de qua 
 daemonia septem exierant, Iohanna uxor Chuzae 
 procuratoris Herodis et Susanna et aliae multae, 
 quae ministrabant eis de facultatibus suis. hoc 
 exemplum domini imitabantur apostoli ad accipiendum debitum 
 sibi cibum; de quo idem dominus apertissime loquitur. 
 euntes, inquit, praedicate dicentes, quia adpropinquauit 
 regnum caelorum. infirmos curate, mortuos

 

 
 
 
 suscitate, leprosos mundate, daemonia eicite. gratis 
 accepistis, gratis date. nolite possidere aurum 
 neque argentum neque pecuniam in zonis uestris, 
 non peram in uia neque duas tunicas neque calciamenta 
 neque uirgam; dignus enim est operarius 
 cibo suo. ecce ubi constituit dominus quod idem 
 apostolus commemorat. ad hoc enim dixit illa omnia ne portarent, 
 ut, ubi opus esset, ab eis acciperent quibus adnuntiabant 
 regnum dei.

Ne quis autem arbitretur solis duodecim hoc fuisse 
 concessum, uide quid etiam Lucas narret. post haec, inquit, 
 designauit dominus et alios septuaginta duo et 
 misit illos binos ante faciem suam in omnem ciuitatem 
 et locum quo erat ipse uenturus. et dicebat 
 illis: messis quidem multa, operarii autem pauci; 
 rogate ergo dominum messis, ut mittat operarios 
 in messem suam. ite, ecce ego mitto uos sicut 
 agnos inter lupos. nolite portare sacculum neque 
 peram neque calciamenta, et neminem per uiam 
 salutaueritis. in quamcumque domum intraueritis, 
 primum dicite: pax huic domui. et si ibi fuerit 
 filius pacis, requiescet super illum pax uestra; sin 
 autem, ad uos reuertetur. in eadem autem domo 
 manete edentes et bibentes quae apud illos sunt; 
 dignus enim est operarius mercede sua. hic adparet 
 non esse illa iussa, sed permissa; ut quisquis uti uellet, eo

 

 
 
 
 uteretur, quod sibi liceret ex domini constitutione; si quis 
 autem uti nollet, non contra iussum faceret, sed de suo 
 iure decederet misericordius et laboriosius conuersatus in euangelio, 
 in quo et debitam mercedem nollet accipere. alioquin 
 contra iussum domini fecit apostolus, qui posteaquam ostendit 
 sibi licere, statim subiecit: sed t a me n ego non sum usus 
 hac potestate.

Sed ad ordinem redeamus ac totum ipsum epistulae 
 locum diligenter consideremus. numquid non habemus. 
 inquit, licentiam manducandi et bibendi? numquid 
 non habemus licentiam sororem mulierem circumducendi? 
 quam licentiam dixit, nisi quam dedit dominus 
 eis, quos ad praedicandum regnum caelorum misit dicens: 
 ea quae ab ipsis sunt manducate; dignus est enim 
 operarius mercede sua, et se ipsum proponens ad eiusdem 
 potestatis exemplum, cui fidelissimae mulieres talia 
 necessaria de suis facultatibus ministrabant? amplius autem 
 fecit apostolus Paulus, ut de coapostolis suis documentum 
 adhiberet huius licentiae a domino permissae. neque enim 
 reprehendens subiecit: sicut et ceteri apostoli et fratres 
 domini et Cephas, sed ut hinc ostenderet hoc se accipere 
 noluisse, quod ei licere accipere ceterorum etiam commilitonum 
 eius more probaretur. an ego solus et Barnabas non habemus 
 potestatem non operandi? ecce abstulit omnem

 

 
 
 
 dubitationem etiam tardissimis cordibus, ut intellegant, de qua 
 operatione dicat. ut quid enim ait: an ego solus et Barnabas 
 non habemus potestatem non operandi? nisi 
 quia omnes euangelistae et ministri uerbi dei habebant potestatem 
 a domino acceptam, ut non operarentur manibus suis, 
 sed ex euangelio uiuerent, operantes tantummodo spiritalia in 
 praedicatione regni caelorum et aedificatione pacis ecclesiae. 
 neque enim quisquam potest dicere de ipsa spiritali operatione 
 dixisse apostolum: an ego solus et Barnabas nou 
 habemus potestatem non operandi? hanc enim potestatem 
 non operandi omnes illi habebant. dicat ergo qui 
 conatur praecepta apostolica in sententiam suam deprauare 
 atque peruertere, dicat, si audet, omnes euangelistas accepisse 
 a domino potestatem non euangelizandi. at si hoc absurdissimum 
 et insanissimum est dicere, cur nolunt intellegere, quod 
 omnibus patet, accepisse illos quidem potestatem non operandi, 
 sed opera corporalia, quibus uictum quaererent, quia dignus 
 est operarius cibo suo et mercede sua, sicut euangelium 
 loquitur? non ergo soli Paulus et Barnabas non habebant 
 potestatem non operandi, sed omnes pariter habebant 
 hanc potestatem, qua isti non utebantur, amplius inpendendo 
 ecclesiae, sicut in illis locis, ubi euangelizabant, infirmis congruere 
 iudicabant. et ideo, ne coapostolos suos reprehendisse 
 uideretur, subiungit et dicit: quis militat suis stipendiis

 

 
 
 
 umquam? quis plantat uineam et de fructu eius non 
 edet? quis pascit gregem et de lacte gregis non 
 percipit? numquid secundum hominem haec loquor. 
 an et lex haec non dicit? in lege enim Moysi scriptum 
 est: boui trituranti os non infrenabis. numquid 
 de bubus pertinet ad deum? an propter nos omnino 
 dicit? propter nos enim scriptum est, quia debet in 
 spe qui arat arare et triturans in spe participandi. 
 his uerbis satis indicat apostolus Paulus non sibi aliquid 
 usurpasse ultra debitum coapostolos suos, quia non operabantur 
 corporaliter, unde haberent huic uitae necessaria, sed, 
 sicut dominus constituit, ex euangelio uiuentes panem gratuitum 
 manducarent ab eis, quibus gratuitam gratiam praedicabant. 
 stipendium enim suum tamquam milites accipiebant et . 
 de uineae per eos plantatae fructu, quod opus erat, libere 
 decerpebant; et de gregis, quem pascebant, lacte potabant; 
 et ex area quam triturabant, cibum sumebant.

Apertius autem cetera conectit et omnino aufert 
 omnes dubitationis ambages. si nos uobis, inquit, spiritalia 
 seminauimus, magnum est si uestra carnalia metamus? 
 quae sunt spiritalia, quae seminauit, nisi uerbum et ministerium 
 sacramenti regni caelorum? quae autem carnalia, quae 
 sibi licere metere dicit, nisi haec temporalia, quae uitae atque 
 indigentiae carnis indulta sunt? haec autem sibi debita se 
 ab eis non quaesisse nec accepisse manifestat, ne quod

 

 
 
 
 inpedimentum daret euangelio Christi. quid restat, ut intellegamus 
 eum operatum esse, unde uictum haberet, nisi corporaleopus 
 corporalibus et uisibilibus manibus suis? nam si de 
 spiritali opere uictum et tegumentum quaereret, id est, ut 
 ab eis haec acciperet, quos in euangelio aedificabat, non consequenter 
 diceret: si alii potestatis uestrae participant, 
 non magis nos? sed non sumus usi hac potestate, 
 sed omnia toleramus, ne quod inpedimentum demus 
 euangelio Christi. qua potestate se dicit non usum, nisi 
 quam habebat in eos a domino acceptam, ut eorum carnalia 
 meteret ad uictum uitae huius, quae in carne agitur? cuius 
 potestatis participes erant etiam alii, qui non eis primo 
 euangelium adnuntiauerunt, sed ad eorum ecclesiam id ipsum 
 praedicantes postea uenerunt. ideo cum dixisset: si nos 
 uobis spiritalia seminauimus, magnum est si carnalia 
 uestra metamus? subiecit: si alii potestatis uestrae 
 participant, non magis nos? et cum demonstrasset, quid 
 eis potestatis esset, sed non sumus usi, inquit, hac potestate, 
 sed omnia toleramus, ne quod inpedimentum 
 demus euangelio Christi. dicant ergo isti, quomodo de 
 opere spiritali carnalem uictum habebat apostolus, cum aperte 
 ipse dicat non se usum esse hac potestate. at si de opere

 

 

 

 
 
 
 spiritali carnalem uictum non habebat, restat, ut de opere 
 corporali habuerit et inde dicat: neque panem gratis ab 
 aliquo manducauimus, sed in labore et fatigatione 
 nocte et die operantes, ne quem uestrum grauaremus: 
 non quia non habuerimus potestatem, sed ut nos 
 formam daremus uobis, qua nos imitaremini. omnia. 
 inquit, toleramus, ne quod inpedimentum demus euangelio 
 Christi.

Et redit rursus modisque omnibus etiam atque 
 etiam commendat, quid sibi liceat et tamen non faciat. ne 
 scitis, inquit, quoniam qui in templo operantur. 
 quae de templo sunt edunt? qui altario deseruiunt, 
 altario conpartiuntur? sic et dominus ordinauithis 
 qui euangelium adnuntiant de euangelio 
 uiuere; ego autem nullius horum usus sum. quid 
 hoc apertius? quid clarius? uereor, ne forte, cum dissero 
 uolens id exponere, obscurum fiat quod per se lucet et clamat. 
 qui enim haec uerba non intellegunt aut se non intellegere 
 fingunt, mea multo minus intellegunt uel se intellegere 
 confitentur: nisi forte propterea cito intellegant nostra. 
 quia conceditur eis intellecta deridere, de apostoli autem 
 uerbis non idem conceditur. propterea ubi aliter ea secundum 
 suam sententiam interpretari non possunt, etiam clara et

 

 
 
 
 manifesta obscura et incerta esse respondent, quia praua et 
 peruersa non audent. clamat homo dei: dominus ordinauit 
 his qui euangelium adnuntiant de euangelio uiuere; 
 ego autem nullius horum usus sum, et conatur 
 caro et sanguis recta deprauare, aperta claudere, serena nubilare. 
 spiritale, inquit, opus faciebat et inde uiuebat. si ita est, 
 de euangelio uiuebat. cur ergo dicit: dominus ordinauit 
 his qui euangelium adnuntiant de euangelio uiuere; 
 ego autem nullius horum usus sum? aut si et 
 hoc ipsum quod hic dictum est \'uiuere\' secundum spiritalem 
 uitam uolunt interpretari, nullam spem habebat apostolus ad 
 deum, qui de euangelio non uiuebat, quia dixit: nullius 
 horum usus sum. quapropter ut spes illi certa esset uitae 
 aeternae, de euangelio utique spiritaliter uiuebat apostolus. 
 quod ergo ait: ego autem nullius horum usus sum, de 
 uita ista, quae in carne agitur, sine dubitatione facit intellegi, 
 quod dixit dominum ordinasse his qui euangelium adnuntiant 
 de euangelio uiuere, id est uitam istam, cui opus est uictu 
 et tegumento, de euangelio transigere, sicut superius de suis 
 coapostolis dixit, unde ipse dominus ait: dignus est operarius 
 cibo suo, et: dignus est operarius mercede 
 sua. hunc itaque cibum et hanc mercedem sustentandae huius 
 uitae debitum euangelistis ab eis quibus euangelizabat non 
 accepit apostolus uerum dicens: ego autem nullius 
 horum usus sum.

Et sequitur et adiungit, ne forte quisquam arbitretur 
 ideo non eum accepisse, quia illi non dederant: non 
 autem scripsi haec, ut ita fiant in me; bonum est 
 mihi magis mori quam gloriam meam quisquam 
 inanem faciat. quam gloriam? nisi quam habere uoluit 
 apud deum, in Christo conpatiens infirmis, sicut mox apertissime 
 dicturus est. si enim euangelizauero, inquit, non 
 est mihi gloria; necessitas enim mihi incumbit, 
 id est sustentandae huius uitae. uae enim mihi erit, inquit, 
 si non euangelizauero, id est malo meo non euangelizabo, 
 quia fame cruciabor et unde uiuam non habebo. 
 nam sequitur et dicit: si enim uolens hoc facio, merc 
 e d e m habeo. uolentem se dicit facere, sine ulla uitae 
 huius fulciendae necessitate conpulsus facit, et ob hoc habere 
 mercedem, utique apud deum gloriae sempiternae. si autem 
 inuitus, inquit, dispensatio mihi credita est, id est 
 si necessitate transigendae huius uitae inuitus cogor euangelizare, 
 dispensatio mihi credita est, ut scilicet ei 
 dispensatione mea, quia Christum, quia ueritatem praedico, 
 quamuis ex occasione, quamuis mea quaerens, quamuis terreni 
 emolumenti necessitate conpulsus, alii proficiant, ego autem 
 mercedem apud deum gloriosam illam sempiternamque non

 

 
 
 
 habeam. quae ergo mihi, inquit, merces erit? interrogans 
 dixit; propterea suspendenda est pronuntiatio, donec respondeat. 
 quod ut facilius intellegatur, tamquam nos eum interrogemus: 
 quae ergo tibi merces erit, apostole, quando mercedem 
 istam terrenam etiam euangelistis bonis debitam non 
 propter hoc euangelizantibus, sed tamen consequentem et 
 oblatam ex domini ordinatione sumentibus tu non accipis? 
 quae ergo tibi merces erit? uide, quid respondeat. ut euangelizans, 
 inquit, sine sumptu ponam euangelium, 
 id est ut non sit credentibus sumptuosum euangelium, ne 
 putent ad hoc sibi euangelizari, ut id euangelistae quasi 
 uendere uideantur. et tamen redit etiam atque etiam, ut 
 ostendat, quid sibi iure dominico liceat et ipse non faciat. 
 ut non abutar, inquit, potestate mea in euangelio.

Iam uero quia infirmitati hominum conpatiens id 
 faciebat, audiamus sequentia. cum enim liber sim, inquit, 
 ex omnibus omnium me seruum feci, ut plures lucrifacerem: 
 his qui sub lege sunt quasi sub lege, cum 
 non sim ipse sub lege, ut eos qui sub lege erant 
 lucrifacerem; his qui sine lege sunt quasi sine lege, 
 cum sine lege dei non sim, sed sim in lege Christi, 
 ut lucrifacerem eos qui sine lege sunt. quod non

 

 
 
 
 simulandi uersutia faciebat, sed conpatiendi misericordia, id est 
 non quasi ut se fingeret iudaeum, sicut nonnulli putauerunt, 
 quia legitima uetera Hierosolymis obseruauit. fecit enim hoc 
 secundum liberam et manifestam sententiam suam, in qua 
 dicit: circumcisus quis uocatus est? non adducat, id 
 est non sic uiuat, quasi praeputium adduxerit et id quod 
 nudauerat texerit, sicut alio loco dicit: circumcisio tua 
 praeputium facta est. secundum hanc ergo sententiam 
 suam, qua dicit: circumcisus quis uocatus est? non 
 adducat. in praeputio quis uocatus est? non circumcidatur, 
 fecit illa, quae non intellegentibus et parum adtendentibus 
 finxisse putatus est; iudaeus enim erat et circumcisus 
 uocatus; noluit adducere, id est noluit ita uiuere, ac 
 si circumcisus non esset. hoc enim iam in potestate habebat. 
 et sub lege quidem non erat sicut illi, qui eam seruiliter 
 operabantur, sed tamen in lege dei et Christi. non enim alia 
 erat lex illa et alia lex dei, sicut perditi Manichaei solent 
 dicere. alioquin si, cum illa fecit, finxisse putandus est, finxit 
 et paganum et sacrificauit idolis, quia dicit factum se fuisse 
 his qui sine lege sunt quasi sine lege, quos utique nonnisi 
 gentiles, quos paganos dicimus, uult intellegi. aliud ergo 
 esse sub lege, aliud in lege, aliud sine lege. sub lege carnales 
 iudaei; in lege spiritales et iudaei et christiani, unde illi

 

 
 
 
 seruauerunt morem illum patrium, sed onera insolita credentibus 
 gentibus non inposuerunt; et ideo et illi circumcisi 
 sunt; sine lege autem gentes, quae nondum crediderunt, 
 quibus tamen se apostolus congruisse testatur per misericordem 
 conpassionem, non per uersipellem simulationem, id 
 est ut eo modo subueniret carnali iudaeo uel pagano, quo 
 modo sibi ipse, si hoc esset, subueniri uoluisset: portans 
 utique eorum infirmitatem in conpassionis similitudine, non 
 fallens in mendacii fictione, sicut continuo sequitur et dicit: 
 factus sum infirmis infirmus, ut infirmos lucrifacerem. 
 hinc enim loquebatur, ut etiam illa omnia diceret. sicut 
 ergo quod factus est infirmis infirmus, non erat mendacium, 
 sic et cetera illa superius. quam enim dicit infirmitatem 
 suam erga infirmos fuisse nisi conpatiendi eis in tantum, 
 ut, ne uideretur uenditor euangelii et uerbi dei cursum apud 
 inperitos in malam suspicionem decidens inpediret, nollet 
 accipere, quod iure dominico debebatur? quod si uellet, non 
 utique mentiretur, quia uere debebatur; et quia noluit, non 
 utique mentitus est. neque enim dixit non sibi deberi, sed 
 deberi ostendit et debito se usum non esse nec omnino uti 
 - uelle professus est, eo ipso factus infirmus, quo potestate sua 
 uti noluit, tam misericordi scilicet indutus affectu, ut cogitaret 
 quemadmodum secum agi uellet, si et ipse ita infirmaretur 
 ut posset de illis, per quos sibi euangelium praediearetur, si 
 eos uideret sumptus accipere, quasi mercimoniorum nundinas 
 suspicari.

De hac infirmitate sua dicit alio loco: facti

 

 
 
 
 sumus paruuli in medio uestrum, tamquam si nutrix 
 foueat filios suos. nam eius circumstantia lectionis hoc 
 indicat. neque enim, inquit, aliquando in sermone adulationis 
 fuimus, sicut scitis, neque in occasione cupiditatis, 
 deus testis est, neque quaerentes ab hominibus 
 gloriam, neque a uobis neque ab aliis, cum possemus 
 oneri uobis esse ut Christi apostoli; sed facti sumus 
 paruuli in medio uestrum, tamquam si nutrix foueat 
 filios suos. quod ergo ad Corinthios dicit, habere se potestatem 
 apostolatus sui, sicut et ceteri apostoli, qua potestate 
 usum se non esse testatur, hoc etiam isto loco ad Thessalonicenses 
 ait: cum possemus oneri uobis esse ut Christi 
 apostoli, secundum quod dominus dicit: dignus est operarius 
 mercede sua. nam hinc eum dicere illud indicat. 
 quod supra posuit: neque in occasione cupiditatis, deus 
 testis est. per hoc enim quod iure dominico debebatur bonis 
 euangelistis, non propter hoc euangelizantibus, sed quaerentibus 
 regnum dei, ut haec omnia adponerentur eis, inueniebant 
 alii occasionem, de quibus idem dicit: neque enim isti deo 
 seruiunt, sed suo uentri. quibus hanc occasionem amputare 
 uolebat apostolus, ut etiam quod sibi iuste debebatur omitteret. 
 aperte quippe hoc ipse ostendit in secunda ad Corinthios. 
 ab aliis ecclesiis suppletas dicens necessitates suas. uenerat 
 enim, sicut adparet, ad tantam indigentiam, ut de longinquis 
 ecclesiis ei necessaria mitterentur, dum tamen ab eis, apud

 

 
 
 
 quos erat, nihil tale acciperet. numquid peccatum, inquit, 
 feci me ipsum humiliando, ut uos exaltaremini, quoniam 
 gratis euangelium dei euangelizaui uobis? alias 
 ecclesias spoliaui accipiens stipendium ad uestram 
 ministrationem; et cum apud uos fuissem et egerem, 
 nemini grauis fui. nam id quod deerat mihi adinpleuerunt 
 fratres qui uenerunt a Macedonia, et in omnibus 
 ingrauate me in uobis custodiui et custodiam. 
 est ueritas Christi in me, quia gloria haec non infringetur 
 in me in regionibus Achaiae. quare? quia uos 
 non diligo? deus scit. quod autem facio et facturus 
 sum, ut amputem occasionem eorum qui uolunt occasionem, 
 ut in quo gloriantur, inueniantur sicut et 
 nos. de hac igitur occasione, quam hic dicit uelle se amputare, 
 uoluit intellegi quod ibi ait: neque in occasione cupiditatis, 
 deus testis est. et quod hic dixit: me ipsum humiliando, 
 ut uos exaltaremini, hoc in prima ad eosdem 
 Corinthios: factus sum infirmis infirmus, hoc ad Thessalonicenses: 
 factus sum paruulus in medio uestrum, tamquam 
 si nutrix foueat filios suos. proinde adtende 
 sequentia. ita, inquit, desiderantes uos placet inpertire 
 uobis non solum euangelium dei, uerum etiam animas

 

 
 
 
 nostras; quoniam carissimi nobis facti estis. recordamini 
 enim, fratres, laborem nostrum et aerumnam, 
 nocte et die operantes, ne quem uestrum grauaremus: 
 hoc ergo superius ait: cum possemus oneri uobis esse 
 ut Christi apostoli. infirmorum enim periculis, ne falsis 
 suspicionibus agitati odissent quasi uenale euangelium, tam 
 quam paternis maternisque uisceribus tremefactus hoc. fecit. 
 sic etiam in Actibus apostolorum idem loquitur, cum a Mileto 
 mittens Ephesum uocasset inde presbyteros ecclesiae, quibus 
 inter multa, argentum, inquit, uel aurum uel uestem 
 nullius concupiui. ipsi scitis, quoniam necessitatibus 
 meis et eorum qui mecum fuerunt, hae manus 
 seruierunt. omnia ostendi uobis, quoniam sic laborantes 
 oportet iuuare infirmos, memores etiam 
 uerborum domini Iesu, quia ipse dixit: beatum est 
 magis dare quam accipere.

Hic fortasse aliquis dicat: si corporale opus operabatur 
 apostolus, unde uitam istam sustentaret, quod erat 
 ipsum opus et quando ei uacabat et operari et euangelium 
 praedicare? cui respondeo: puta me nescire; corporaliter tamen » 
 operatum esse et inde in carne uixisse, non utentem potestate, 
 quam dominus apostolis dederat, ut euangelium adnuntians 
 de euangelio uiueret, ea quae supra dicta sunt sine ulla dubitatione 
 testantur. neque enim aut uno loco aut breuiter dictum

 

 
 
 
 est, ut possit cuiusuis astutissimi tergiuersatione in aliam 
 traduci peruertique sententiam. cum igitur tantae auctoritatis 
 tam magnis et crebris molibus contradicentium conteratur 
 aduersitas, quid a me quaerunt, uel quale opus faciebat uel 
 quando faciebat? unum scio, quia nec furta faciebat nec effractor 
 aut latro erat nec auriga aut uenator aut histrio nec 
 turpilucrus; sed innocenter et honeste quae apta sunt humanis 
 usibus operabatur, sicut sese habent opera fabrorum, structorum, 
 sutorum, rusticorum et his similia. neque enim 
 honestas ipsa reprehendit, quod reprehendit superbia eorum, 
 qui honesti uocari amant, sed esse non amant. non igitur 
 dedignaretur apostolus siue rusticanum aliquod opus adgredi 
 siue in opificum labore uersari. qui enim ait: sine offensione 
 estote Iudaeis et Graecis et ecclesiae dei, 
 quos in hac causa reuereri posset ignoro. si Iudaeos dixerint, 
 patriarchae pecora pauerunt; si Graecos, quos etiam paganos 
 dicimus, etiam philosophos multum sibi honorabiles sutores 
 habuerunt; si ecclesiam dei, homo ille iustus et ad testimonium 
 coniugalis semper mansurae uirginitatis electus, cui 
 desponsata erat uirgo Maria, quae peperit Christum, faber 
 fuit. quidquid horum ergo cum innocentia et sine fraude homines 
 operantur, bonum est. nam praecauet hoc et ipse apostolus, 
 ne quisquam ex necessitate sustentandae uitae in mala 
 opera delabatur. qui furabatur, inquit, iam non furetur; 
 magis autem laboret manibus suis bonum, ut habeat 
 unde tribuere cui opus est. hoc ergo scire sufficit, quia

 

 
 
 
 et in ipso opere corporali id quod bonum est operabatur 
 apostolus.

Quando autem soleret operari, id est quibus 
 temporum spatiis, ne ab euangelizando inpediretur, quis possit 
 conprehendere ? sane quia et diurnis et nocturnis horis operabatur, 
 ipse non tacuit uerumtamen isti, qui tamquam multum 
 negotiosi et occupati de tempore operationis inquirunt, 
 quid agunt? numquid ipsi ab Hierusalem per circuitum usque 
 ad Illyricum terras euangelio repleuerunt? aut quidquid gentium 
 barbararum remansit adhuc obeundum et inplendum de 
 pace ecclesiae susceperunt? nouimus eos in quandam sanctam 
 societatem otiosissime congregatos. mirandam rem fecit 
 apostolus, qui reuera in tanta sollicitudine omnium ecclesiarum, 
 et propagatarum et propagandarum, ad eius curam 
 laboremque pertinentium etiam manibus operabatur; propterea 
 tamen, cum apud Corinthios esset et egeret, nemini quidem 
 eorum, apud quos erat, grauis fuit, sed plane quod illi deerat. 
 suppleuerunt fratres, qui uenerunt ex Macedonia.

Nam et ipse propter eius modi necessitates sanctorum, 
 qui quamuis praeceptis eius obtemperent, ut cum 
 silentio operantes suum panem manducent, possunt tamen 
 multis ex causis indigere supplemento aliquo talium sustentationum, 
 cum dixisset talia docens et praemonens: his autem 
 qui eius modi sunt praecipimus et obsecramus in

 

 
 
 
 domino Iesu Christo, ut cum silentio operantes 
 suum panem manducent, ne illi qui habebant unde 
 necessaria seruis dei praeberent, hac occasione pigrescerent, 
 praeuidens continuo subiecit: uos autem, fratres, nolite 
 infirmari benefacientes. et ad Titum cum scriberet 
 dicens: Zenam legis peritum et Apollo sollicite 
 praemitte, ut nihil illis desit, ut ostenderet, unde illis 
 nihil deesse deberet, continuo subiunxit: discant autem et 
 nostri bonis operibus praeesse ad necessarios 
 us us, ne sint infructuosi. Timotheum etiam, quem dicit 
 germanissimum filium, quoniam sciebat corpore infirmum, 
 sicut ostendit monens eum, ne aquam biberet, sed modico 
 uino uteretur propter stomachum et frequentes suas 
 infirmitates, quia in opere corporali laborare non poterat, 
 ne forte, cum indigere nollet uictu cotidiano, ab eis, quibus 
 euangelium ministrabat, aliqua sibi negotia quaereret, quibus 
 animi eius inplicaretur intentio — aliud est enim corpore 
 laborare animo libero, sicut opifex, si non sit fraudulentus 
 et auarus et priuatae rei auidus; aliud autem ipsum animum 
 occupare curis colligendae sine corporis labore pecuniae, 
 sicut sunt uel negotiatores uel procuratores uel conductores; 
 cura enim praesunt, non manibus operantur ideoque ipsum 
 animum suum occupant habendi sollicitudine —: Timotheum 
 ergo, ne in talia incideret, quia per infirmitatem corporis

 

 
 
 
 manibus operari non poterat, sic exhortatur et monet et consolatur. 
 labora, inquit, sicut bonus miles Christi Iesu. 
 nemo militans deo inplicat se negotiis saecularibus, 
 ut placeat cui se probauit. nam qui in agone 
 contendit, non coronatur nisi legitime certauerit. 
 hic ne ille angustias pateretur dicens: fodere non possum, 
 mendicare confundor, adiunxit: laborantem agricolam 
 primum oportet de fructibus percipere, 
 secundum id, quod ad Corinthios dixerat: quis militat 
 suis stipendiis umquam? quis plantat uineam et 
 de fructu eius non edit? quis pascit gregem et de 
 lacte gregis non percipit? fecit ita securum castum 
 euangelistam non ad hoc euangelizantem, ut uenderet euangelium, 
 sed tamen huic uitae necessaria suis sibi exhibere 
 manibus non ualentem, ut intellegeret, quod necessarium sibi 
 sumebat ab eis, quibus tamquam prouincialibus militabat et 
 quos tamquam uineam cultura exercebat uel tamquam gregem 
 pascebat, non esse mendicitatem, sed potestatem.

Propter has igitur uel occupationes seruorum 
 dei uel infirmitates corporales, quae omnino deesse non possunt, 
 non solum permittit apostolus sanctorum indigentias 
 suppleri a bonis fidelibus, sed etiam saluberrime hortatur. 
 excepta enim illa potestate, qua se dicit ipse non usum, 
 cui tamen seruiendum esse a fidelibus praecipit dicens: communicet 
 qui catechizatur uerbum ei qui se

 

 
 
 
 catechizat in omnibus bonis, excepta ergo hac potestate, 
 quam uerbi praedicatores habere in eos, quibus praedicant, 
 saepe testatur, etiam sanctis qui omnia sua uendita distribuerant 
 et Hierosolymis habitabant in sancta communione 
 uitae, non dicentes aliquid proprium, quibus erant omnia 
 communia, et anima et cor unum in deum, ab ecclesiis 
 gentium necessaria conferri praecipit et hortatur. inde est 
 illud ad Romanos. nunc, inquit, pergam Hierusalem 
 ministrare sanctis. placuit enim Macedoniae et Achaiae 
 communionem aliquam facere in pauperes sanctorum, 
 qui sunt Hierusalem. placuit enim illis, et debitores 
 eorum sunt. si enim spiritalibus eorum communicauerunt 
 gentes, debent et in carnalibus ministrare eis. 
 hoc simile est illi, quod ait ad Corinthios: si nos uobis spiritalia 
 seminauimus, magnum est, si uestra carnalia 
 metamus? item ad Corinthios in secunda, notam autem, 
 inquit, uobis facimus, fratres, gratiam dei quae data 
 est in ecclesiis Macedoniae, quia in multa tribulatione 
 probationis abundantia gaudii eorum et profunda 
 paupertas eorum abundauit in diuitiis simplicitatis 
 eorum; quia secundum uires, testimonium perhibeo, 
 et supra uires uoluntarii fuerunt, cum multis precibus

 

 
 
 
 obsecrantes nos gratiam et communionem ministrationis 
 quae fit in sanctos, et non quomodo sperauimus, 
 sed se ipsos tradiderunt primum domino et nobis 
 per uoluntatem dei ad deprecandum Titum, ut quomodo 
 coepit, sic et consummet in uos etiam gratiam 
 istam. sed quomodo semper abundatis in omnibus 
 fide et uerbo et scientia et omni studio et ea quae 
 ex nobis est in uos caritate, ut et in hac gratia abundetis. 
 non secundum imperium dico, sed propter aliorum 
 studium et uestrae caritatis carissimum probans. 
 scitis enim gratiam domini nostri Iesu Christi, quoniam 
 propter uos pauper factus est, cum diues esset, 
 ut illius paupertate uos ditaremini. et consilium in 
 hoc do; hoc enim uobis prodest, qui non solum facere, 
 sed et uelle coepistis ab anno priore; nunc autem et 
 facto perficite, ut, quemadmodum promptus est animus 
 uoluntatis, ita sit et perficiendi ex eo quod quisque 
 habet. si enim promptus est animus, secundum 
 id quod habet acceptabilis est, non secundum id quod 
 non habet. non enim ut aliis sit refectio, uobis angustia, 
 sed pro aequalitate in hoc tempore ut uestra 
 abundantia sit ad illorum inopiam, ut et illorum 
 abundantia fiat in uestram inopiam, ut fiat aequalitas.

 
 
 
 sicut scriptum est: qui multum, non abundauit, et 
 qui modicum, non defuit illi. gratias autem deo, qui 
 dedit idem studium pro nobis in corde Titi, quia 
 consolationem quidem suscepit; studiosior autem cum 
 esset, sponte exiit ad uos. misimus autem cum 
 eo fratrem, cuius laus in euangelio est per omnes 
 ecclesias, non solum autem, sed et ordinatus ab ecclesiis 
 comes peregrinationis nostrae cum hac gratia 
 quae ministratur a nobis ad domini gloriam et promptum 
 animum nostrum, deuitantes hoc, ne quis nos reprehendat 
 in hac plenitudine, quae ministratur a nobis. 
 prouidemus enim bona non solum coram deo, sed 
 etiam coram hominibus. in his uerbis adparet, quantum 
 non solum curam sanctarum plebium esse uoluerit ministrare 
 necessaria sanctis dei seruis, consilium in hoc dans, quia hoc 
 magis ipsis qui hoc faciebant proderat quam illis erga quos 
 faciebant — illis enim aliud proderat, id est hoc erga se 
 obsequio fratrum suorum sancte uti nec propter hoc deo 
 seruire nec ista sumere nisi ad supplendam necessitatem, non 
 ad pascendam pigritiam — sed etiam suam curam beatus 
 apostolus tantam dicit in hac ministratione, quae nunc per 
 Titum transmittebatur, ut comitem peregrinationis suae propter 
 hoc commemoret ordinatum ab ecclesiis, boni testimonii 
 hominem dei, cuius laus, inquit, in euangelio est per 
 omnes ecclesias. et ad hoc dicit illum ordinatum comitem 
 sibi, ut deuitaret hominum reprehensiones, ne sine testimonio 
 sanctorum in hoc ministerio sociorum tamquam sibi accipere

 

 

 

 
 
 
 et in suos sinus conuertere ab infirmis et inpiis putaretur. 
 quae accipiebat ad supplendas necessitates sanctorum per se 
 adferenda uel distribuenda indigentibus.

Et paulo post dicit: nam de ministerio quod fit 
 in sanctos ex abundanti est mihi scribere uobis. scio 
 enim promptum esse animum uestrum, de quo glorior 
 pro uobis apud Macedonas, quoniam Achaia parata 
 est ab anno priore, et quae ex uobis est aemulatio 
 inritauit plures. misimus autem fratres, ne gloria 
 nostra quam habemus in uobis euacuetur in hac parte, 
 ut, sicut dixi, parati sitis, ne cum uenerint mecum 
 Macedones et inuenerint uos inparatos, confundamur 
 nos, ut non dicam uos, in hac substantia. necessarium 
 ergo existimaui rogare fratres, ut praecedant ad uos 
 et praeparent iam pridem repromissam hanc benedictionem 
 uestram, ut sit parata, sic quasi benedictionem, 
 non quasi auaritiam. hoc autem: qui parce seminat, 
 parce et metet. et qui seminat in benedictione. in 
 benedictione et metet. unusquisque secundum quod 
 proposuit corde, non ex tristitia aut ex necessitate: 
 hilarem enim datorem diligit deus. potens est autem 
 deus omnem gratiam abundantem facere in uobis, ut 
 in omnibus semper omnem sufficientiam habentes 
 abundetis in omne opus bonum — sicut scriptum est: 
 dispersit, dedit pauperibus, iustitia eius manet in

 

 
 
 
 aeternum. qui autem subministrat semen seminanti, 
 et panem in escam subministrabit et multiplicabit 
 seminationem uestram et augebit crescentes fruges 
 iustitiae uestrae — ut in omnibus ditati in omnem 
 simplicitatem, quae operatur per nos gratiarum actionem 
 deo, quoniam ministerium functionis non solum 
 supplet ea quae desunt sanctis, sed et abundare facit 
 per multorum gratiarum actionem deo, perprobation em 
 ministrationis huius glorificantes deum in obsequio 
 confessionis uestrae in euangelium Christi et simplicitate 
 communicationis in illos et in omnes et 
 ipsorum precatione pro uobis, desiderantium uos 
 propter excellentem gratiam dei in uobis. gratias deo 
 super inenarrabili dono eius. quanta pinguedine sanctae 
 laetitiae sit perfusus apostolus, dum loquitur de alterno 
 supplemento indigentiae prouincialium Christi, hinc de rebus 
 carnalibus in illos, inde autem de spiritalibus in istos, ut 
 exclamaret et tamquam sanctorum gaudiorum sagina eructaret 
 dicens: gratias deo super inenarrabili dono eius!

Sicut ergo non cessauit apostolus, immo spiritus dei 
 possidens et inplens et agens cor eius, exhortari fideles, qui 
 haberent huius modi substantiam, ut nihil deesset necessitatibus

 

 

 
 
 
 seruorum dei, qui celsiorem sanctitatis gradum in ecclesia 
 tenere uoluerunt, ut spei saecularis uincula cuncta praeciderent 
 et animum liberum diuinae militiae dedicarent: sic debent 
 et ipsi praeceptis eius oboedire, ut compatiantur infirmis, et 
 amore priuatae rei non inligati manibus suis in commune 
 laborare, praepositis suis sine murmure obtemperare, ut hoc 
 suppleatur ex oblationibus bonorum fidelium. quod laborantibus 
 et aliquid unde uictum transigant operantibus, propter 
 infirmitates tamen corporales aliquorum et propter ecclesiasticas 
 occupationes uel eruditionem doctrinae salutaris deesse 
 putauerint.

Quid enim agant, qui operari corporaliter nolunt, 
 cui rei uacent scire desidero. orationibus, inquiunt, et psalmis 
 et lectioni et uerbo dei. sancta plane uita et Christi suauitate 
 laudabilis; sed si ab his auocandi non sumus, nec manducandum 
 est nec ipsae escae cotidie praeparandae, ut possint 
 adponi et adsumi. si autem ad ista uacare seruos dei certis 
 interuallis temporum ipsius infirmitatis necessitas cogit, cur 
 non et praeceptis apostolicis obseruandis aliquas partes temporum 
 deputamus? citius enim exauditur una oboedientis 
 oratio quam decem milia contemptoris. cantica uero diuina 
 cantare etiam manibus operantes facile possunt et ipsum 
 laborem tamquam diuino celeumate consolari. an ignoramus 
 omnes opifices in quibus uanitatibus et plerumque etiam 
 turpitudinibus theatricarum fabularum donent corda et linguas 
 suas, cum manus ab opere non recedant? quid ergo inpedit

 
 
 
 seruum dei manibus operantem in lege domini meditari 
 et psallere nomini domini altissimi? ita sane ut ad ea 
 discenda, quae memoriter recolat, habeat seposita tempora. 
 ad hoc enim et illa bona opera fidelium subsidio supplendorum 
 necessariorum deesse non debent, ut horae. quibus ad 
 erudiendum animum ita uacatur, ut illa opera corporalia geri 
 non possint, non opprimant egestate. qui autem se dicunt 
 uacare lectioni, nonne illic inueniunt quod praecepit apostolus? 
 quae ista est ergo peruersitas lectioni nolle obtemperare, 
 dum uult ei uacare et, ut quod bonum est diutius legatur, 
 ideo facere nolle quod legitur? quis enim nesciat tanto citius 
 quemque proficere cum bona legit, quanto citius facit quod 
 legit?.

Si autem alicui sermo erogandus est et ita 
 occupat, ut manibus operari non uacet, numquid hoc omnes 
 in monasterio possunt uenientibus ad se ex alio genere uitae 
 fratribus uel diuinas lectiones exponere uel de aliquibus 
 quaestionibus salubriter disputare? quando ergo non omnes 
 possunt, cur sub hoc obtentu omnes uacare uolunt? quamquam 
 etsi omnes possent, uicissitudine facere deberent non 
 solum ne ceteri a necessariis operibus occuparentur, sed etiam 
 quia sufficit, ut audientibus pluribus unus loquatur. deinde 
 ipsi apostolo quomodo uacaret operari manibus suis, nisi ad 
 erogandum uerbum dei certa tempora constitueret? neque

 

 
 
 
 enim et hoc deus latere nos uoluit. nam et cuius artis opifex 
 fuerit et quibus temporibus uacaret dispensando euangelio, 
 sancta scriptura non tacuit. nam cum eum dies profectionis 
 urgeret in Troade constitutum, etiam in una sabbati congregatis 
 fratribus ad frangendum panem tanta fuit intentio et 
 tam necessaria disputatio, ut sermo produceretur usque ad 
 medium noctis, tamquam excidisset eis quod eo die non 
 esset ieiunium; quando autem in aliquo loco inmoraturus 
 cotidie disputabat, quis dubitauerit horas eum habuisse ad 
 hoc officium deputatas? namque apud Athenas cum esset 
 quia studiosissimos rerum inquisitores inuenerat, ita de illo 
 scriptum est: disputabat igitur iudaeis in synagoga 
 et gentibus in uiculis in foro per omnem diem ad 
 omnes qui aderant. non enim in synagoga per omnem diem. 
 ubi mos erat sabbato sermocinari, sed in foro, inquit, per 
 omnem diem; propter studia utique Atheniensium. sic enim 
 sequitur: quidam uero epicureorum et stoicorum philosophorum 
 conferebant cum illo. et paulo post dicit: 
 Athenienses autem et aduenae hospites ad nihil 
 aliud uacabant quam dicere aliquid noui aut audire. 
 putemus apostolum illis omnibus diebus, quibus fuit Athenis, 
 non fuisse operatum; propter hoc enim et ex Macedonia 
 supplebatur eius indigentia, sicut dicit in secunda ad

 

 
 
 
 Corinthios. quamquam et aliis horis et noctibus poterat, quia ita 
 ualebat et animo et corpore. sed cum Athenis exisset, uideamus 
 quid dicit scriptura. disputabat, inquit, in synagoga 
 per omne sabbatum: hoc apud Corinthum. in Troade ergo, 
 ubi necessitate inminentis profectionis usque ad medium noctis 
 sermo protractus est, una sabbati erat, qui dies dominicus 
 dicitur: unde intellegimus eum non fuisse cum iudaeis, sed 
 cum christianis, quando etiam dicit ipse narrator ad frangendum 
 panem se fuisse conlectos. et ipsa est optima gubernatio, 
 ut omnia suis temporibus distributa ex ordine gerantur, 
 ne animum humanum turbulentis inplicationibus inuoluta 
 perturbent.

Ibi etiam dicitur quid operabatur apostolus. 
 posthaec, inquit, egressus ab Athenis uenit Corinthum. 
 et cum inuenisset quendam iudaeum nomine Aquilam, 
 Ponticum genere, recens aduenientem ab Italia, et 
 Priscillam uxorem ipsius, propterea quod iussisset 
 Claudius discedere omnes iudaeos ab Roma, accessit 
 ad illos et propter artis similitudinem mansit apud 
 illos opus faciens; erant enim tabernaculorum artifices. 
 hoc si conati fuerint allegorice interpretari, ostendunt, 
 quomodo proficiant in ecclesiasticis litteris, quibus se uacare 
 gloriantur. et certe illa, quae supra dicta sunt: numquid 
 solus ego et Barnabas non habemus potestatem non

 

 
 
 
 operandi? et: non sumus usi hac potestate, et: cum 
 possemus oneri uobis esse ut Christi apostoli, et: 
 nocte et die operantes, ne quem uestrum grauaremus. 
 et: dominus ordinauit eos qui euangelium adnuntiant 
 de euangelio uiuere; ego autem nullius horum usus 
 sum et cetera huius modi aut exponant aliter aut, si praeclarissima 
 luce ueritatis urgentur, intellegant et oboediant: 
 aut, si oboedire uel nolunt uel non possunt, saltem illos, 
 qui uolunt, meliores, qui autem et possunt, feliciores esse 
 fateantur. aliud est enim corporis infirmitatem uel ueram 
 allegare uel falsam praetendere, aliud autem sic decipi et 
 sic decipere, ut insuper ideo uideatur in seruis dei maior 
 esse iustitia, quia potuit inter inperitos regnare pigritia. qui 
 enim ueram corporis ostendit infirmitatem, humane tractandus 
 est; qui autem falsam praetendit et conuinci non potest, deo 
 dimittendus est. neuter tamen eorum perniciosam regulam 
 figit, quia bonus seruus dei et manifesto infirmo fratri suo 
 seruit et fallenti cum credit, quia malum eum non putat, non 
 imitatur ut malus sit, et non si ei credit, fallacem putat. 
 ac nihilominus non imitatur. ab illo uero, qui dicit: haec est 
 uera iustitia, ut nihil. corporaliter operando imitemur uolatilia 
 caeli, quoniam qui aliquid tale fuerit operatus contra euangelium 
 facit, quisquis animo infirmus haec audit et credit. 
 non quia sic uacat, sed quia sic errat, lugendus est.

Hic exoritur altera quaestio. fortasse enim dicat: 
 quid ergo? ceteri apostoli et fratres domini et Cephas, quia 
 non operabantur, peccabant? aut adferebant inpedimentum 
 euangelio, quia dixit beatus Paulus ideo se non usum hac 
 potestate, ne quod inpedimentum daret euangelio Christi? si 
 enim peccauerunt, quia non operati sunt, non ergo acceperant 
 potestatem non operandi, sed de euangelio uiuendi. si autem 
 acceperant hanc potestatem ordinante domino, ut qui euangelium 
 adnuntiarent, ex euangelio uiuerent, et dicente: dignus 
 est operarius cibo suo - qua potestate Paulus amplius 
 aliquid erogans uti noluit — non utique peccauerunt. si non 
 peccauerunt, nullum inpedimentum dederunt. neque enim 
 nullum peccatum est inpedire euangelium. quod si ita est, 
 et nobis, inquiunt, liberum est et uti et non uti hac potestate.

Hanc quaestionem breuiter soluerem, si dicerem, quia 
 et iuste dicerem credendum esse apostolo. ipse enim sciebat, 
 cur in ecclesiis gentium non oporteret portari uenale euangelium, 
 non culpans coapostolos suos, sed distinguens ministerium 
 suum, quia ita inter se distribuerant procul dubio 
 admonente spiritu sancto euangelizandi prouincias, ut Paulus 
 et Barnabas ad gentes irent, illi autem in circumcisionem. 
 hoc tamen eum praecepisse his, qui non habebant eius modi 
 potestatem, ea quae iam multa dicta sunt manifestant. 
 
 Isti autem fratres nostri temere sibi adrogant, quantum 
 existimo, quod eius modi habeant potestatem. si enim

 

 
 
 
 euangelistae sunt, fateor, habent; si ministri altaris, dispensatores 
 sacramentorum, bene sibi istam non adrogant, sed plane 
 uindicant potestatem.

Si saltem habebant aliquid in hoc saeculo, quo facile 
 sine opificio sustentarent istam uitam, quod conuersi ad deum 
 indigentibus dispertiti sunt, et credenda est eorum infirmitas 
 et ferenda. solent enim tales non melius, sicut multi putant, 
 sed, quod est uerum, languidius educati laborem operum 
 corporalium sustinere non posse. tales fortasse multi erant 
 in Hierosolyma. nam et scriptum est, quod praedia sua uendiderint 
 et pretia eorum ante pedes apostolorum posuerint, ut 
 distribueretur unicuique, sicut opus erat. quia prope inuenti 
 sunt et utiles fuerunt gentibus, quae ab idolorum cultu ei 
 longinquo uocabantur, secundum illud, quod dictum est: ei 
 Sion prodiet lex et uerbum domini ex Hierusalem, 
 debitores eorum dixit apostolus ex gentibus christianos. 
 debitores, inquit, eorum sunt, addidit quare; si enim 
 spiritalibus eorum, inquit, communicauerunt gentes, 
 debent et in carnalibus ministrare eis. 
 
 Nunc autem ueniunt plerumque ad hanc professionem 
 seruitutis dei et ex condicione seruili, uel etiam liberti uel 
 propter hoc a dominis liberati sine liberandi et ex uita rusticana 
 et ex opificum exercitatione et plebeio labore, tanto

 

 
 
 
 utique felicius quanto fortius educati: qui si non admittantur, 
 graue delictum est; multi enim ex eo numero uere magni 
 et imitandi extiterunt. nam propterea et infirma mundi 
 elegit deus, ut confunderet fortia; et stulta mundi 
 elegit, ut confunderet sapientes; et ignobilia mundi 
 et ea quae non sunt, tamquam sint, ut ea quae sunt 
 euacuentur, ut non glorietur omnis caro coram deo. 
 haec itaque pia et sancta cogitatio facit, ut etiam tales admittantur, 
 qui nullum adferant mutatae in melius uitae documentum. 
 neque enim adparet utrum ex proposito seruitutis dei uenerint, 
 an uitam inopem et laboriosam fugientes uacui pasci atque 
 uestiri uoluerint et insuper honorari ab eis, a quibus contemni 
 conterique consueuerant. tales ergo quoniam se, quo minus 
 operentur, de infirmitate corporis excusare non possunt praeteritae 
 quippe uitae consuetudine conuincuntur — umbraculo 
 malae disciplinae se contegunt, ut ex male intellecto 
 euangelio praecepta apostolica peruertere meditentur: uere 
 uolatilia caeli, sed per superbiam se in altum extollendo, et 
 fenum agri, sed carnaliter sentiendo.

Contigit enim eis, quod in uiduis iunioribus indisciplinatis 
 cauendum idem apostolus dicit: simul enim et otiosi 
 esse discunt; non solum autem otiosi, sed etiam curiosi 
 et uerbosi, loquentes quae non oporteat. hoc ille de

 

 
 
 
 malis feminis dicebat, quod nos etiam in malis uiris dolemus 
 et plangimus, qui aduersus eum ipsum, in cuius epistulis ista 
 legimus, otiosi et uerbosi quae non oportet loquuntur. et qui 
 sunt inter eos, qui eo proposito ad sanctam militiam uenerint, 
 ut placeant cui se probarunt, cum ita uigeant uiribus corporis 
 et integritate ualetudinis, ut non solum erudiri, sed etiam 
 operari secundum apostolum possint, excepti istorum otiosis 
 corruptisque sermonibus, quos iudicare per inperitum tirocinium 
 non ualeant, in eandem labem pestifera contagione mutantur, 
 non solum non imitantes oboedientiam sanctorum quiete 
 operantium et aliorum monasteriorum in saluberrima disciplina 
 secundum apostolicam normam uiuentium, sed etiam insultantes 
 melioribus, tamquam conseruatricem euangelii praedicantes 
 pigritiam, tamquam praeuaricatricem accusantes misericordiam. 
 multo enim misericordius operatur erga animas 
 infirmorum, qui famae bonae seruorum dei consulit, quam 
 erga corpora egentium, qui panem esurientibus frangit. quapropter 
 utinam isti, qui uacare uolunt manibus, omnino 
 uacarent et linguis! neque enim tam multos ad imitationem 
 inuitarent, si eis non tantum exempla pigra, sed etiam muta 
 proponerent.

Nunc uero contra apostolum Christi recitant 
 euangelium Christi. ita enim mirabilia sunt opera pigrorum, 
 ut inpedire uelint euangelio, quod apostolus ideo praecepit

 

 
 
 
 et fecit, ne inpediretur ipsum euangelium. et tamen, si eos 
 ex ipsis euangelii uerbis secundum eorum intellectum uiuere 
 cogamus, priores nobis suadere conabuntur, quam non ita 
 sint intellegenda, ut intellegunt. certe enim propterea se 
 dicunt operari non debere, quia nec uolucres caeli seminant 
 neque metunt, de quibus nobis dominus similitudinem dedit, 
 ne de talibus necessariis cogitemus. cur ergo non adtendunt 
 quod sequitur? neque enim hoc tantummodo dictum est, quia 
 non seminant neque metunt, sed adiectum est: neque 
 congregant in apothecas. apothecae autem uel horrea 
 uerbum ex uerbo repostoria dici possunt. cur ergo isti manus 
 otiosas et plena repostoria uolunt habere? cur ea, quae sumunt 
 ex laboribus aliorum, recondunt et seruant, unde cotidie 
 proferatur? cur denique molunt et coquunt? hoc enim aues 
 non faciunt. aut si reperiunt, quibus hoc opus quoque persuadeant, 
 ut eis per singulos dies escas adferant praeparatas, 
 saltem sibi aquam uel de fontibus adferunt uel de cisternis 
 aut puteis hauriunt et reponunt: hoc uolatilia non faciunt. 
 sed si hoc placet, studeant etiam boni fideles et regis aeterni 
 deuotissimi prouinciales fortissimis eius militibus usque ad 
 ista seruire, ut sibi nec aquam inplere cogantur, si iam etiam 
 illos, qui tunc erant Hierosolymae, nouo gradu iustitiae

 

 
 
 
 supergressi sunt. nam illi fame inminente et per prophetas, qui 
 tunc erant, ante praedicta boni fideles ex Graecia frumenta 
 miserunt, ex quibus credo quod illi sibi panem fecerunt aut 
 certe faciendum curauerunt: quod aues non faciunt. sed si 
 iam isti, ut dicere coeperam, etiam illos aliquo gradu iustitiae 
 transierunt et omnino in his, quae ad transigendam istam 
 uitam pertinent, sicut uolucres agunt, ostendant nobis homines 
 seruire uolucribus, sicut sibi seruiri uolunt, nisi captis et 
 inclusis, quibus fides non habetur, ne uolantes non redeant: 
 et tamen illae malunt frui libertate et ex agris quantum 
 satis est capere quam ab hominibus adposita et adparata 
 sumere.

Proinde rursus istos alio sublimiore gradu iustitiae 
 superabunt, qui se ita instituerint, ut cotidie in agros tamquam 
 in pastum pergant et quo tempore inuenerint carpant 
 ac sopita fame reuertantur. sed plane propter agrorum custodes 
 quam bonum esset, si etiam pinnas largiri dominus dignaretur, 
 ut serui dei in agris alienis inuenti non tamquam 
 fures conprehenderentur, sed tamquam sturni fugarentur. nunc 
 uero ille, quantum poterit, imitabitur auem, quem capere 
 uenator non potuerit. sed ecce concedant omnes serui dei. 
 ut cum uolunt in eorum agros exeant atque inde securi 
 refectique discedant: sicut populo Israhel per legem praeceptum 
 est, ut in agris suis furem nullus teneret, nisi qui secum 
 aliquid uellet auferre; nam qui nihil aliud adtigisset quam

 

 
 
 
 id quod comedisset, liberum inpunitumque abire sinerent. 
 unde etiam spicas uellentibus discipulis domini de sabbato 
 potius quam de furto iudaei calumniati sunt. sed quid erit 
 agendum de his temporibus anni, quibus esca, quae statim 
 sumi possit, in agris non inuenitur? quisquis aliquid domum 
 quod sibi coquendo praeparet auferre temptauerit, secundum 
 istorum intellectum audiet ex euangelio: pone; hoc enim aues 
 non faciunt.

Verum et hoc concedamus, toto uertente anno posse 
 in agris reperiri uel ex arbore uel ex herbis uel ex quibusque 
 radicibus, quod in escam sumi possit incoctum aut certe 
 tanta excitatio corporis adhibeatur, ut ea, quae coquenda 
 sunt, etiam cruda adsumpta non noceant possitque etiam 
 hiemalibus quibuslibet asperitatibus ad pabula procedi, atque 
 ita fiat, ut nihil praeparandum auferatur, nihil in crastinum 
 reponatur: non poterunt ista seruare, qui se per multos dies 
 a conspectu hominum separatos et nulli ad se praebentes 
 accessum includunt se ipsos uiuentes in magna intentione 
 orationum. hi enim facillima quidem atque uilissima, secum 
 tamen includere alimenta consuerunt, quae in illos dies, 
 quibus a nullo uideri statuerunt, sufficiant: quod aues non 
 faciunt. et horum quidem exercitationem in tam mirabili 
 continentia, quandoquidem habent otium, quo haec agant seque 
 imitandos non superba elatione, sed misericordi sanctitate

 

 
 
 
 proponant, non solum non reprehendo, sed, quantum dignum 
 est, laudare non possum. quid tamen de his dicimus secundum 
 istorum intellectum ex euangelicis uerbis? an forte quo 
 sunt sanctiores, eo sunt uolucribus dissimiliores, quia nisi 
 reponant sibi escas in plurimos dies, includere se ita, ut 
 faciunt, non ualebunt? et utique nobiscum audiunt: nolite 
 ergo cogitare in crastinum.

Quapropter, ut breuiter conplectar, isti, qui ex euangelio 
 peruerso intellectu tam manifesta apostolica praecepta peruertere 
 moliuntur, aut non cogitent in crastinum, sicut uolatilia 
 caeli, aut obtemperent apostolo, sicut filii dilecti; immo 
 utrumque faciant, quia utrumque concordat. neque enim 
 contraria domino suo moneret Paulus seruus Christi 
 Iesu. hoc enim istis aperte dicimus: si uolatilia caeli sic 
 intellegitis in euangelio, ut nolitis operando manibus uestris 
 uictum tegumentumque procurare, nihil etiam reponatis in 
 crastinum, sicut nihil reponunt uolatilia caeli. si autem 
 aliquid reponere in crastinum potest non esse contra euangelium, 
 ubi dictum est: respicite uolatilia caeli, quia neque 
 seminant neque metunt neque congregant in apothecas, 
 potest etiam non esse contra euangelium nec contra 
 similitudinem uolatilium caeli uitam istam carnis corporalis 
 operationis labore transigere.

Si enim urgeantur ex euangelio, ut nihil 
 reponant in crastinum, rectissime respondent: cur ergo ipse

 

 
 
 
 dominus loculos habuit, ubi pecuniam collectam reponeret? 
 cur tanto ante fame inminente frumenta sanctis patribus missa 
 sunt? cur apostoli sic indigentiae sanctorum necessaria procurarunt, 
 ne deesset in posterum, ut beatissimus Paulus ad 
 Corinthios - in epistula scriberet: de collectis autem in 
 sanctos, sicut ordinaui ecclesiis Galatiae, ita et uos 
 facite. secundum unam sabbati unusquisque uestrum 
 apud se ponat thesaurizans quod ei placuerit, ut non, 
 cum uenero, tunc collectae fiant. cum autem aduenero, 
 quoscumque probaueritis, per epistulas hos mittam 
 perferre gratiam uestram in Hierusalem. quodsi 
 -dignum fuerit, ut et ego eam, mecum ibunt. haec et 
 alia multa copiosissime et uerissime proferunt. quibus respondemus: 
 uidetis ergo, quamuis dominus dixerit: nolite cogitare 
 in crastinum, non uos tamen his uerbis cogi, ut 
 nihil in crastinum reseruetis. cur ergo isdem uerbis uos cogi 
 dicitis, ut uacetis? cur exemplo uolatilia caeli non uobis 
 sunt ad nihil reseruandum et uultis, ut sint exemplo ad nihil 
 operandum?

Dicet aliquis: quid ergo prodest seruo dei, quod 
 prioribus actibus quos in saeculo habebat relictis ad hanc 
 spiritalem uitam militiamque conuertitur, si adhuc eum 
 oportet tamquam opifices exercere negotia? quasi uero facile 
 possit uerbis explicari, quantum prosit, quod dominus diuiti

 

 

 

 
 
 
 consilium capiendae uitae aeternae requirenti ait, ut faceret, 
 si uellet esse perfectus, ut uenditis, quae habebat, et indigentiae 
 pauperum distributis eum sequeretur. aut quisquam tam 
 expedito cursu secutus est dominum quam ille, qui ait: non 
 in uacuum cucurri nec in uacuum laboraui? qui tamen 
 opera ista et praecepit et fecit. haec nobis tanta auctoritas 
 doctis et informatis sufficere debuit [ad exemplum] et relinquendi 
 pristinas facultates et manibus operandi. sed et nos ab ipso 
 domino adiuti possumus fortasse utcumque cognoscere etiam sic 
 operantibus seruis dei priora tamen negotia reliquisse quid prosit. 
 si enim ad hanc uitam ex diuite quisque conuertitur et nulla 
 infirmitate corporis inpeditur, itane desipimus a sapore Christi, 
 ut non intellegamus quantus prioris superbiae tumor sanetur, 
 cum circumcisis superfluis, quibus ante animus exitiabiliter 
 inflabatur, ad modica quae restant huic uitae naturaliter 
 necessaria etiam opificis humilitas minime recusetur? si autem 
 ad hanc uitam ex paupertate conuertitur, non putet id se 
 agere quod agebat, si ab amore uel augendae quantulaecumque 
 rei priuatae iam non quaerens quae sua sunt, sed quae Iesu 
 Christi ad communis uitae se transtulit caritatem in eorum 
 societate uicturus, quibus est anima una et cor unum in deo. 
 ita ut nemo dicat aliquid proprium, sed sint illis omnia

 

 
 
 
 communia. si enim huius terrenae rei publicae antiqui principes 
 praeclarissimo litteratorum suorum eloquio praedicari 
 solent, quod rem communem uniuersi populi suae ciuitatis 
 priuatis suis rebus sic anteponebant, ut quidam eorum Africa 
 edomita triumphator quid nubenti filiae daret non habuerit, 
 nisi ex senatus consulto de publico dotaretur: quo animo 
 esse debet in republica sua ciuis aeternae illius ciuitatis 
 Hierusalem caelestis, nisi ut illud ipsum, quod propriis manibus 
 elaborat, in commune cum fratre et, si quid ei defuerit, de 
 communi suppleat, dicens cum illo, cuius praeceptum exemplumque 
 secutus est: quasi nihil habentes et omnia 
 possidentes?

Quamobrem etiam illi, qui relicta uel distributa siue 
 ampla siue qualicumque opulentia inter pauperes Christi pia 
 et salubri humilitate numerari uoluerunt, si corpore ita ualent 
 et ab ecclesiasticis occupationibus uacant — quamquam eis 
 tam magnum animi sui documentum adferentibus et eiusdem 
 societatis indigentiae de his rebus, quas habebant, uel plurimum 
 uel non parum conferentibus uicem sustentandae uitae 
 eorum res ipsa communis et fraterna caritas debeat —, tamen, 
 si et ipsi manibus operentur, ut pigris ex uita humiliore et 
 ob hoc exercitatiore uenientibus auferant excusationem, multo 
 misericordius agunt, quam cum omnia sua indigentibus diuiserunt. 
 quod quidem si nolint, quis audeat cogere? quibus

 

 

 
 
 
 tamen inuenienda sunt opera in monasterio etiamsi a corporali 
 functione liberiora, sed uigilanti administratione curanda, ut 
 nec ipsi panem suum, quoniam communis iam factus est. 
 gratis manducent. nec adtendendum est, in quibus monasteriis 
 uel in quo loco indigentibus fratribus quisque id quod habebat 
 inpenderit. omnium enim christianorum una respublica est. 
 et ideo quisquis christianis necessaria ubilibet erogauerit, 
 ubicumque etiam ipse quod sibi necessarium est accipit, de 
 Christi accipit, quia ubicumque et ipse talibus dedit, quis 
 nisi Christus accepit? illi autem, qui etiam praeter istam 
 sanctam societatem uitam labore corporis transigebant, ex 
 quorum numero plures ad monasteria ueniunt, quia et in 
 ipso humano genere plures sunt, si nolunt operari, nec manducent. 
 neque enim propterea christiana militia ad pietatem 
 diuites humiliantur, ut pauperes ad superbiam extollantur. 
 nullo modo enim decet, ut in ea uita, ubi senatores fiant 
 laboriosi, ibi fiant opifices otiosi, et quo ueniunt relictis 
 deliciis suis qui fuerant praediorum domini, ibi sint rustici 
 delicati.

At enim dominus ait: nolite solliciti esse 
 animae quid manducetis neque corpori quid uestiamini. 
 recte, quoniam supra dixerat: non potestis deo 
 seruire et mamonae. qui enim propter hoc euangelium 
 praedicat, ut habeat unde manducet et unde uestiatur, simul 
 se putat et deo seruire, quia euangelium praedicat, et

 

 
 
 
 mamonae, quia propter ista necessaria praedicat: quod dominus 
 dicit fieri non posse. ac per hoc ille, qui propter ista euangelium 
 praedicat, non deo, sed mamonae seruire conuincitur, 
 etsi deus illo ad aliorum prouectum, quomodo ipse nescit, 
 utatur. nam huic sententiae subiungit dicens: ideo dico 
 uobis: nolite solliciti esse animae quid manducetis 
 neque corpori quid uestiamini, non ut ista.non procurent, 
 quantum necessitatis est unde honeste potuerint, sed ut non 
 ista intueantur et propter ista faciant quidquid in euangelii 
 praedicatione facere iubentur. eam quippe intentionem quare 
 quid fiat, oculum uocat: unde paulo superius loquebatur, ut 
 ad hoc descenderet, et dicebat: lucerna corporis tui est 
 oculus tuus. si oculus tuus simplex fuerit, totum 
 corpus tuum lucidum erit; si uero oculus tuus nequam 
 fuerit, totum corpus tuum tenebrosum erit, id est: 
 talia erunt facta tua, qualis fuerit intentio tua, cur ea facias. 
 et ad hoc enim ut ueniret, supra de elemosynis praeceperat 
 dicens: nolite condere uobis thesauros in terris, ubi 
 aerugo et tinea exterminat et ubi fures effodiunt 
 et furantur; recondite uero uobis thesauros in caelo, 
 ubi neque tinea neque robigo exterminat, ubi fures 
 non perfodiunt et furantur. ubi enim erit thesaurus 
 tuus, ibi erit et cor tuum. deinde subiunxit: lucerna

 

 
 
 
 corporis tui est oculus tuus, ut illi scilicet, qui elemosynas 
 faciunt, non ea faciant intentione, ut uel hominibus 
 uelint placere uel in terra sibi quaerant rependi quod faciunt. 
 unde et apostolus cum Timotheo diuites monendos praeciperet. 
 facile, inquit, tribuant, communicent, thesaurizent sibi 
 fundamentum bonum in futurum, ut adprehendant 
 ueram uitam. cum ergo in futuram uitam direxerit oculum 
 dominus elemosynas facientium et in caelestem mercedem, ut 
 possint et ipsa facta esse lucida, cum simplex oculos fuerit 
 — in illam quippe nouissimam retributionem ualet, quod et 
 alibi ait: qui uos excipit, me excipit; et qui me excipit, 
 excipit eum qui me misit. qui excipit prophetam in 
 nomine prophetae, mercedem prophetae . accipiet; et 
 qui excipit iustum in nomine iusti, mercedem iusti 
 accipiet. et qui potum dederit uni ex istis minimis 
 calicem aquae frigidae tantum in nomine discipuli, 
 amen dico uobis, non peribit merces eius — ne forte 
 correpto oculo eorum qui necessaria inpendunt indigentibus 
 et prophetis et iustis et discipulis domini ipsorum oculus 
 deprauaretur in quos ista fierent, ut propter ista accipienda 
 uellent Christo militare, nemo, inquit, potest duobus 
 dominis seruire. et paulo post, non potestis, inquit, deo

 

 
 
 
 seruire et mamonae, statimque contexuit: ideo dico uobis, 
 nolite solliciti esse animae quid manducetis neque 
 corpori quid uestiamini.°

Et quod sequitur de uolatilibus caeli et de liliis agri, 
 ad hoc dicit, ne quisquam deum putet seruorum suorum 
 necessaria non curare, cum eius sapientissima prouidentia 
 usque ad ista creanda et gubernanda perueniat. neque enim 
 non ipse pascit et uestit etiam eos, qui manibus operantur. 
 sed ne christianam militiam ad hoc detorqueant, ut ista 
 conquirant, hoc seruos suos dominus praemonet, ut in eo 
 ministerio, quod sacramento eius debetur, non ista, sed regnum 
 eius et iustitiam cogitemus: et haec omnia adponentur 
 nobis siue per manus operantibus siue infirmitate corporis 
 inpeditis siue ipsius militiae tali occupatione destrictis, ut 
 nihil aliud agere ualeamus. 
 
 
 Neque enim quia dixit deus: inuoca me in die 
 tribulationis, et eximam te, et glorificabis me, propterea 
 non debuit fugere apostolus et per murum in sportam submitti, 
 ut manus persequentis euaderet, sed expectare potius, 
 ut conprehenderetur et eum sicut tres pueros de mediis 
 ignibus liberaret. aut propter hoc nec dominus dicere debuit: 
 si uos persecuti fuerint in una ciuitate, fugite in 
 aliam, quia ipse dixit: si quid petieritis in nomine meo, 
 dabitur uobis. sicut ergo quisquis fugientibus persecutionem

 

 
 
 
 discipulis Christi obiceret huius modi quaestionem, cur non 
 stetissent potius et inuocato deo per eius mirabilia sic eruerentur 
 ut Danihel a leonibus, ut Petrus ex uinculis, responderent 
 non se oportuisse temptare deum, sed tunc eum talia 
 si uellet esse facturum, cum ipsi quid facerent non haberent; 
 cum uero eis fugam in potestatem dedisset, etiamsi per illam 
 liberantur, non nisi ab ipso liberari: sic etiam dei seruis 
 uacantibus et ualentibus exemplo et praecepto apostolico 
 manibus suis uictum transigere, si quis euangelio mouerit 
 quaestionem de uolatilibus caeli, quae non seminant neque 
 metunt neque congregant in apothecas, et de liliis agri, quia 
 non laborant neque nent, facile respondebunt: si et nos per 
 aliquam uel infirmitatem uel occupationem non possimus 
 operari, sic nos ille pascet et uestiet, quemadmodum aues et 
 lilia, quae nihil operantur huius modi, cum autem possumus, 
 non debemus temptare deum nostrum, quia et hoc, quod 
 possumus, eius munere possumus et, cum hinc uiuimus, illo 
 largiente uiuimus, qui largitus est, ut possimus. et ideo de 
 istis necessariis solliciti non sumus, quia, cum haec possumus 
 agere, ille nos pascit et uestit, a quo pascuntur bomines 
 atque uestiuntur; cum uero haec non possumus agere, idem 
 ipse nos pascit et uestit, a quo aues pascuntur et lilia

 

 
 
 
 uestiuntur, quoniam nos pluris sumus illis. quapropter in ista 
 militia nostra nec in crastinum cogitamus, quia non propter 
 ista temporalia, quo pertinet crastinus, sed propter illa 
 sempiterna, ubi semper hodiernus est, nos illi probauimus, 
 ut ei nullis negotiis saecularibus inplicati placeamus.

Quae cum ita sint, sine me paululum, sancte 
 frater — dat enim mihi dominus per te magnam fiduciam 
 — eos ipsos adloqui filios et fratres nostros, quos noui 
 quanta nobiscum dilectione parturias, donec in eis apostolica 
 disciplina formetur. o serui dei, milites Christi, itane dissimulatis 
 callidissimi hostis insidias, qui bonam famam uestram, 
 tam bonum Christi odorem, ne dicant animae bonae: post 
 odorem ungentorum tuorum curremus, et sic laqueos 
 eius euadant, omni modo cupientes obscurare putoribus suis, 
 tam multos hypocritas sub habitu monachorum usquequaque 
 dispersit, circumeuntes prouincias, nusquam missos, nusquam 
 fixos, nusquam stantes, nusquam sedentes. alii membra martyrum, 
 si tamen martyrum, uenditant; alii fimbrias et phylacteria 
 sua magnificant; alii parentes uel consanguineos suos 
 in illa uel in illa regione se audisse uiuere et ad eos pergere 
 mentiuntur. et omnes petunt, omnes exigunt aut sumptus 
 lucrosae egestatis aut simulatae pretium sanctitatis, cum interea 
 in malis factis suis ubicumque deprehensi fuerint uel quoquo 
 modo innotuerint, sub generali nomine monachorum uestrum

 

 
 
 
 propositum blasphematur, tam bonum, tam sanctum, quod in 
 Christi nomine cupimus, sicut per alias terras, sic per totam 
 Africam pullulare. nonne ergo inflammamini zelo dei? nonne 
 calescit cor uestrum intra uos, et in meditatione uestra 
 exardescit ignis, ut istorum mala opera bonis operibus persequamini, 
 ut eis anputetis occasionem turpium nundinarum, 
 quibus existimatio uestra laeditur et infirmis offendiculum 
 ponitur? miseremini ergo et conpatimini et ostendite hominibus 
 non uos in otio facilem uictum, sed per angustam et 
 artam uitam huius propositi regnum dei quaerere. eadem uobis 
 causa est, quae apostolo fuit, ut amputetis occasionem his. 
 qui quaerunt occasionem, ut qui illorum putoribus praefocantur. 
 in odore uestro bono reficiantur.

Non alligamus onera grauia et uestris umeris 
 inponimus, quae nos digito adtingere nolumus. quaerite et 
 cognoscite labores occupationum nostrarum et in aliquibus 
 nostrorum etiam corporum infirmitates et ecclesiarum, quibus 
 seruimus, talem iam consuetudinem, ut nos ad illa opera, ad 
 quae uos hortamur, uacare non sinant. quamquam enim 
 dicere possumus: quis militat suis stipendiis umquam? 
 quis plantat uineam et de fructu eius non edet? quis 
 pascit gregem et de lacte gregis non percipit? tamen

 

 
 
 
 dominum Iesum, in cuius nomine securus haec dico, testem 
 inuoco super animam meam, quoniam, quantum ad meum 
 adtinet commodum, multo mallem per singulos dies certis 
 horis, quantum in bene moderatis monasteriis constitutum 
 est, aliquid manibus operari et ceteras horas habere ad legendum 
 et orandum aut aliquid de diuinis litteris agendum 
 liberas, quam. tumultuosissimas perplexitates causarum alienarum 
 pati de negotiis saecularibus uel iudicando dirimendis 
 uel interueniendo praecidendis: quibus nos molestiis idem adfixit 
 apostolus non utique suo, sed eius qui per eum loquebatur 
 arbitrio, quas tamen ipsum perpessum fuisse non legimus. 
 aliter enim se habebant apostolatus eius discursus. nec dixit: 
 saecularia igitur iudicia si habueritis, ad nos deferte 
 aut nos constituite ad iudicandum, sed eos, qui contemptibiles 
 sunt in ecclesia, hos, inquit, collocate? ad reuerentiam 
 uobis dico. sic non est inter uos quisquam 
 sapiens, qui possit inter fratrem suum iudicare? sed 
 frater cum fratre iudicatur, et hoc apud infideles? 
 sapientes ergo qui in locis consistebant fideles et sanctos, 
 non qui hac atque hac propter euangelium discurrebant, 
 talium negotiorum examinatores esse uoluit. unde numquam 
 de illo scriptum est, quod aliquando talibus uacuit, a quibus

 

 
 
 
 nos excusare non possumus, etiamsi contemptibiles simus, 
 quia et hos conlocari uoluit, si sapientes defuissent, potius 
 quam ut negotia christianorum deferrentur in forum. quem 
 tamen laborem non sine consolatione domini suscipimus pro 
 spe uitae aeternae, ut fructum feramus cum tolerantia. serui 
 enim sumus eius ecclesiae et maxime infirmioribus membris, 
 qualialibet in eodem corpore membra simus. omitto alias 
 innumerabiles ecclesiasticas curas, quas fortasse nemo credit, 
 nisi qui expertus est. non ergo alligamus onera grauia et 
 umeris uestris inponimus, quae nos digito non tangimus, 
 quandoquidem si officii nostri salua ratione possemus — 
 uidet ille, qui probat corda nostra —, mallemus haec agere, 
 quae ut agatis hortamur, quam ea quae nos agere cogimur. 
 sane omnibus et nobis et nobis pro nostro gradu et officio 
 laborantibus et arta uia est in labore et aerumna et tamen 
 in spe gaudentibus iugum eius lene est et sarcina lenis, qui 
 nos uocauit ad requiem, qui prior transitum fecit a conualle 
 plorationis, ubi nec ipse sine pressuris fuit. si fratres, si 
 filii nostri estis, si conserui uel potius in Christo serui uestri 
 sumus, audite quae monemus, agnoscite quae praecipimus, 
 sumite quae dispensamus. si autem pharisaei sumus alligantes 
 onera grauia et inponentes humeris uestris, quae dicimus 
 facite, etiamsi quae facimus inprobatis. nobis autem mini 
 mum est, ut a nobis diiudicemur aut ab humano die. 
 quam germana caritate sit nobis cura de uobis, ille inspiciat,

 

 
 
 
 qui dedit quod inspiciendum eius oculis offeramus. postremo 
 quod uultis sentite de nobis: Paulus apostolus uobis praecipit 
 et obsecrat in domino, ut cum silentio, id est quieti et 
 oboedienter ordinati, operantes uestrum panem manducetis. 
 nec de illo, ut arbitror, aliquid mali creditis et in illum, qui 
 per eum loquitur, credidistis.

Haec, mi carissime et in Christi uisceribus uenerande 
 frater Aureli, quantum donauit ut possem, qui per 
 te mihi iussit ut facerem, de opere monachorum non distuli 
 scribere, maxime curans, ne boni fratres apostolicis praeceptis 
 oboedientes a pigris et inoboedientibus etiam praeuaricatores 
 euangelii dicerentur: ut qui non operantur, saltem illos qui 
 operantur sibi anteponendos esse non dubitent. ceterum quis 
 ferat homines contumaces saluberrimis apostoli monitis resistentes, 
 non sicut infirmiores tolerari, sed sicut sanctiores 
 etiam praedicari, ut monasteria doctrina saniore fundata gemina 
 inlecebra corrumpantur, et dissoluta licentia uacationis 
 et falso nomine sanctitatis? sciant ergo etiam ceteri fratres 
 et filii nostri, qui fauere talibus et huius modi praesumptionem 
 per ignorantiam defendere consuerunt, se potissimum 
 corrigendos, ut illi corrigi possint, non ut infirmentur benefacere. 
 sane in eo, quod semis dei prompte atque alacriter 
 necessaria subministrant, non solum non reprehendimus, sed 
 etiam suauissime amplectimur, sed ne peruersa misericordia 
 magis eorum futurae uitae noceant quam praesenti subueniant.

Minus enim peccatur, si non laudetur peccator in 
 desideriis animae suae et qui iniqua egerit benedicatur. 
 
 Quid autem iniquius quam uelle sibi obtemperari 
 a minoribus et nolle obtemperare maioribus? apostolo dico, 
 non nobis, in tantum, ut etiam comam nutriant: unde ille 
 nec disputari omnino uoluit dicens: si quis autem uult 
 contentiosus esse, nos talem consuetudinem non habemus 
 neque ecclesiae dei. hoc autem praecipio: ut 
 scilicet non disserentis sollertia requiratur, sed praecipientis 
 auctoritas attendatur. nam et hoc quo pertinet, quaeso, tam 
 aperte contra apostoli praecepta comari? an ita uacandum est, 
 ut nec tonsores operentur? an quia euangelicas uolucres imitari 
 se dicunt, quasi depilari timent, ne uolare non possint? 
 uereor in hoc uitium plura dicere propter quosdam crinitos 
 fratres, quorum praeter hoc multa et paene omnia ueneramur. 
 sed quo magis eos in Christo diligimus, eo sollicitius admonemus. 
 neque enim metuimus, ne humilitas eorum respuat 
 admonitionem nostram, quandoquidem et nos a talibus, ubi 
 forte titubamus aut aberramus, cupimus admoneri. hoc ergo 
 admonemus tam sanctos uiros, ne stultis uanorum argumentationibus 
 moueantur et eos in hac peruersitate imitentur, 
 quibus sunt in ceteris longe dissimiles. illi enim uenalem

 

 
 
 
 circumferentes hypocrisin timent, ne uilior habeatur tonsa 
 sanctitas quam comata, ut uidelicet qui eos uidet, antiquos 
 illos quos legimus cogitet, Samuelem et ceteros, qui non 
 tondebant. nec cogitant quid intersit inter illud propheticum 
 uelamentum et hanc euangelii reuelationem, de qua dicit apostolus: 
 cum transieris ad Christum, auferetur uelamen. 
 quod enim significat uelamen interpositum inter 
 faciem Moysi et aspectum populi Israhel, hoc significat illis 
 temporibus etiam coma sanctorum. nam idem apostolus etiam 
 comam pro uelamento esse dicit, cuius auctoritate isti urgentur. 
 aperte quippe ait: uir quidem si comatus sit, 
 ignominia est illi. ipsam ignominiam, inquiunt, suscipimus 
 merito peccatorum nostrorum, ad hoc obtendentes simulatae 
 humilitatis umbraculum, ut sub eo proponant uenalem 
 typhum; quasi apostolus superbiam doceat, cum dicit: omnis 
 uir orans aut prophetans uelato capite confundit 
 caput suum, et: uir quidem non debet uelare 
 caput, cum sit imago et gloria dei. qui ergo dicit 
 "non debet", nescit forte docere humilitatem. sed si hanc 
 ignominiam tempore euangelii, quod erat sacramentum tempore 
 prophetiae, pro humilitate isti appetunt, tondeant et 
 cilicio caput uelent. sed non erit tunc species illa uenalis, 
 quia Samson non cilicio, sed coma uelabatur.

Iam illud, si dici potest, quam luctuose ridiculum 
 est, quod rursus inuenerunt ad defensionem crinium

 

 
 
 
 suorum. uirum, inquiunt, prohibuit apostolus habere comam; 
 qui autem se ipsos castrauerunt propter regnum 
 caelorum, iam non sunt uiri. o dementiam singularem! 
 merito qui hoc dicit, aduersus sanctae scripturae manifesta 
 praeconia consilio nefandae impietatis armatur et perseuerat 
 in itinere tortuoso et pestiferam doctrinam conatur inducere. 
 quia non est beatus uir qui non abiit in consilio inpiorum 
 et in uia peccatorum non stetit et in cathedra 
 pestilentiae non sedit. nam si in lege dei meditaretur 
 die ac nocte, illic inueniret ipsum apostolum Paulum, qui 
 certe summam castitatem professus dicit: uellem autem 
 omnes homines esse sicut me ipsum, et tamen se uirum 
 ostendit non solum ita uiuendo, sed etiam ita loquendo. ait 
 enim: cum essem paruulus, quasi paruulus loquebar, 
 quasi paruulus sapiebam, quasi paruulus cogitabam; 
 cum autem factus sum uir, euacuaui ea quae paruuli 
 erant. sed quid apostolum commemorem, cum de ipso domino 
 et saluatore nostro nesciant quid sentiant, qui haec 
 dicunt. nam de quo alio dicitur: donec occurramus omnes 
 in unitatem fidei et in agnitionem filii dei, in uirum 
 perfectum, in mensuram aetatis plenitudinis Christi. 
 ut ultra non simus paruuli iactati et circumlati omni 
 uento doctrinae in inlusione hominum, in astutia ad

 

 
 
 
 machinationem erroris? qua inlusione isti decipiunt inperitos, 
 qua astutia et machinamentis inimici et ipsi circumferuntur 
 et in sua circumlatione cohaerentes sibi animos infirmorum 
 quodam modo rotare conantur, ut pariter nesciant ubi 
 sint. audierunt enim uel legerunt quod scriptum est: quicumque 
 in Christo baptizati estis, Christum induistis, 
 ubi non est iudaeus neque graecus, non seruus 
 neque liber, non masculus neque femina, et non intellegunt 
 secundum carnalis sexus concupiscentiam hoc esse 
 dictum, quia in interiore homine, ubi renouamur in nouitate 
 mentis nostrae, nullus sexus huius modi est. non ergo propterea 
 se negent uiros, quia masculino sexu nihil operantur. 
 nam et coniugati christiani, qui hoc operantur, non secundum 
 hoc utique christiani sunt, quod habent commune cum ceteris 
 non christianis et cum ipsis pecoribus. aliud est enim, quod 
 uel infirmitati conceditur uel mortali propagationi persoluitur; 
 aliud autem, quod ad capessendam incorruptam et aeternam 
 uitam fideli professione signatur. illud ergo, quod de non 
 uelando capite uiris praecipitur, in corpore quidem figuratur, 
 sed in mente agitur, ubi est imago et gloria dei. uerba ipsa 
 indicant. uir quidem, inquit, non debet uelare caput, 
 cum sit imago et gloria dei. ubi autem sit haec imago 
 ipse declarat, cum dicit: nolite mentiri inuicem spoliantes 
 uos ueterem hominem cum actibus eius, induite 
 nouum, qui renouatur in agnitione dei

 

 

 

 
 
 
 secundum imaginem eius, qui creauit eum. quis dubitet hanc 
 renouationem in mente fieri? sed et qui dubitat. audiat apertiorem 
 sententiam. eadem quippe admonens ita dicit alio loco: 
 sicut est ueritas in Iesu, deponere uos secundum 
 priorem conuersationem ueterem hominem, eum qui 
 corrumpitur secundum concupiscentias deceptionis. 
 renouamini autem spiritu mentis uestrae et induite 
 nouum hominem, eum qui secundum deum creatus 
 est. quid ergo? mulieres non habent hanc innouationem 
 mentis, ubi est imago dei? quis hoc dixerit? sed corporis 
 sui sexu non eam significant; propterea uelari iubentur. illam 
 quippe significant partem eo ipso, quo mulieres sunt, quae 
 concupiscentialis dici potest, cui mens dominatur, etiam ipsa 
 subdita deo suo, quando rectissime et ordinatissime uiuitur. 
 quod ergo est in uno homine mens et concupiscentia — illa 
 regit, haec regitur; illa dominatur, haec subditur — hoc in 
 duobus hominibus, uiro et muliere, secundum sexum corporis 
 figuratur. de quo sacramento loquens apostolus dicit uirum 
 non debere uelari, sed debere mulierem. tanto enim gloriosius 
 mens ad superiora promouetur, quanto diligentius ab inferioribus 
 concupiscentia cohibetur, donec totus homo cum ipso 
 etiam mortali nunc et fragili corpore in resurrectione nouissima 
 incorruptione atque inmortalitate induatur et absorbeatur 
 mors in uictoriam.

Quapropter qui recta facere nolunt, desinant 
 saltem docere peruersa. sed alii sunt, quos isto sermone corripimus: 
 illos autem qui hoc uno uitio capillorum contra

 

 
 
 
 praeceptum apostolicum dimissorum offendunt et perturbant 
 ecclesiam — quia cum alii nolentes de illis mali aliquid sentire 
 coguntur manifesta uerba apostoli in peruersam detorquere 
 sententiam, alii sanum intellectum scripturarum defendere 
 malunt quam quoslibet homines adulare, exsistunt inter fratres 
 infirmiores et firmiores amarissimae et periculosissimae contentiones: 
 quod illi forte si scirent, hoc quoque sine dubitatione 
 corrigerent, quorum cetera miramur et amamus — illos 
 ergo non corripimus, sed rogamus et obsecramus per diuinitatem 
 et humanitatem Christi et per caritatem spiritus sancti, 
 ne ultra iam ponant hoc offendiculum infirmis, pro quibus 
 Christus mortuus est, et dolorem cruciatumque nostri cordis 
 exaggerent, cum cogitamus quanto procliuius hoc malum ad 
 decipiendos homines imitari possint mali, cum in eis hoc 
 uident, quos propter alia tanta bona debitis officiis christianae 
 dilectionis honoramus. quodsi post hanc admonitionem uel 
 potius obsecrationem nostram in eo sibi perseuerandum esse 
 putauerint, nihil aliud faciemus quam dolemus et gemimus. 
 hoc nouerint, sufficit: si serui dei sunt, miserentur; si non 
 miserentur, nolo quicquam grauius dicere. haec itaque omnia, 
 in quibus loquacior fortasse fui, quam uellent occupationes 
 et tuae et meae, si adprobas, fac innotescere fratribus et filiis 
 nostris, propter quos mihi es hoc onus dignatus inponere; 
 si autem aliquid retrahendum uel emendandum uidetur, rescriptis 
 tuae beatitudinis nouerim.