Pax ecce, dilectissimi fratres, ecclesiae reddita est et quod 
 difficile nuper incredulis ac perfidis inpossibile uidebatur, ope 
 adque ultione diuina securitas nostra reparata est. in laetitiam 
 mentes redeunt et tempestate pressurae ac nube discussa tranquillitas 
 ac serenitas refulserunt. dandae laudes Deo et beneficia 
 eius ac munera cum gratiarum actione celebranda, quamuis agere 
 gratias nostra uox nec in persecutione cessauerit: neque enim 
 tantum licere inimico potest, ut non qui Deum corde toto et 
 anima et uirtute diligimus benedictiones eius et laudes semper 
 et ubique cum gloria praedicemus. exoptatus uotis omnibus dies 
 uenit et post longae noctis horribilem taetramque caliginem Domini 
 luce radiatus mundus eluxit.

Confessores praeconio boni nominis claros et uirtutis ac fidei 
 laudibus gloriosos laetis conspectibus intuemur, sanctis osculis 
 adhaerentes desideratos diuina et inexplebili cupiditate conplectimur. 
 adest militum Christi cors candida, qui persecutionis 
 urgentis ferociam turbulentam stabili congressione fregerunt, parati 
 ad patientiam carceris, armati ad tolerantiam mortis. repugnastis 
 fortiter saeculo, spectaculum gloriosum praebuistis Deo, 
 secuturis fratribus fuistis exemplo. religiosa uox Christum locuta

 


 
 est, in quem se semel credidisse confessa est: inlustres manus 
 quae non nisi diuinis operibus adsueuerant sacrificiis sacrilegis 
 restiterunt: sanctificata ora caelestibus cibis post corpus et sanguinem 
 Domini profana contagia et idolorum reliquias respuerunt: 
 ab inpio sceleratoque uelamine quo illic uelabantur sacrificantium 
 capita captiua caput uestrum liberum mansit: frons 
 cum signo Dei pura diaboli coronam ferre non potuit, coronae se 
 Domini reseruauit. quam uos laeto sinu excipit mater ecclesia de 
 proelio reuertentes! quam beata, quam gaudens portas suas 
 aperit, ut adunatis agminibus intretis de hoste prostrato tropaea 
 referentes! cum triumphantibus uiris et feminae ueniunt quae 
 cum saeculo sexum quoque uicerunt. ueniunt et geminata militiae 
 suae gloria uirgines et pueri annos suos uirtutibus transeuntes. 
 nec non et cetera stantium multitudo uestram gloriam 
 sequitur, proximis et paene coniunctis laudis insignibus uestigia 
 uestra comitatur. eadem et in illis sinceritas cordis, eadem fidei 
 tenacis integritas. inconcussis praeceptorum caelestium radicibus 
 nixos et euangelicis traditionibus roboratos non praescripta exsilia, 
 non destinata tormenta, non rei familiaris et corporis supplicia 
 terruerunt. explorandae fidei praefiniebantur dies: sed qui 
 saeculo renuntiasse se meminit nullum saeculi diem nouit, nec 
 tempora terrena iam conputat qui aeternitatem de Deo sperat.

Nemo, fratres, nemo hanc gloriam mutilet, nemo incorruptam 
 stantium firmitatem maligna obtrectatione debilitet. cum dies 
 negantibus praestitutus excessit, quisque professus intra diem non 
 est Christianum se esse confessus est. primus est uictoriae titulus 
 gentilium manibus adprehensum Dominum confiteri: secundus ad

 


 
 gloriam gradus est cauta secessione subtractum iam Deo reseruari. 
 illa publica, haec priuata confessio est: ille iudicem saeculi 
 uincit, hic contentus Deo suo iudice conscientiam puram cordis 
 integritate custodit: illic fortitudo promptior, hic sollicitudo securior. 
 ille adpropinquante hora sua iam maturus inuentus est, 
 hic fortasse dilatus est qui patrimonio derelicto idcirco secesserit, 
 quia non erat negaturus: confiteretur utique, si fuisset et ipse 
 detentus.

Has martyrum caelestes coronas, has confessorum glorias spiritales, 
 has stantium fratrum maximas eximiasque uirtutes maestitia 
 una contristat, quod auulsam nostrorum uiscerum partem 
 uiolentus inimicus populationis suae strage deiecit. <quid hoc loco 
 faciam, dilectissimi fratres, fluctuans uario mentis aestu quid 
 aut quomodo dicam? lacrimis magis quam uerbis opus est ad exprimendum 
 dolorem, quo corporis nostri plaga deflenda est, quo 
 populi aliquando numerosi multiplex lamentanda iactura est. 
 quis enim sic durus ac ferreus, quis sic fraternae caritatis oblitus 
 qui inter suorum multiformes ruinas et lugubres ac multo squalore 
 deformes reliquias constitutus siccos oculos tenere praeualeat 
 nec erumpente statim fletu prius gemitus suos lacrimis quam 
 uoce depromat? doleo, fratres, doleo uobiscum nec mihi ad 
 leniendos dolores meos integritas propria et sanitas priuata blanditur, 
 quando plus pastor in gregis sui uulnere uulneretur. cum 
 singulis pectus meum copulo, maeroris et funeris pondera luctuosa 
 participo. cum plangentibus plango, cum deflentibus defleo, 
 cum iacentibus iacere me credo. iaculis illis grassantis inimici 
 mea simul membra percussa sunt, saeuientes gladii per mea 
 uiscera transierunt. inmunis et liber a persecutionis incursu

 


 
 fuisse non potest animus: in prostratis fratribus et me prostrauit 
 adfectus.

Habenda tamen est, fratres dilectissimi, ratio nentatas nec 
 sic mentem debet et sensum persecutionis infestae tenebrosa 
 caligo caecasse, ut nihil remanserit luminis et lucis, unde diuina 
 praecepta perspici possint. si cladis causa cognoscitur, et medella 
 uulneris inuenitur. Dominus probari familiam suam uoluit 
 et quia traditam nobis diuinitus disciplinam pax longa corruperat, 
 iacentem fidem et paene dixerim dormientem censura caelestis 
 erexit, cumque nos peccatis nostris amplius mereremur, 
 clementissimus Dominus sic cuncta moderatus est, ut hoc omne 
 quod gestum est exploratio potius quam persecutio uideretur.

Studebant augendo patrimonio singuli et obliti quid credentes 
 aut sub apostolis ante fecissent aut semper facere deberent insatiabili 
 cupiditatis ardore ampliandis facultatibus incubabant. non 
 in sacerdotibus religio deuota , non in ministeriis fides integra, 
 non in operibus misericordia, non in moribus disciplina. corrupta 
 barba in uiris, in feminis forma fucata: adulterati post 
 Dei manus oculi, capilli mendacio colorati. ad decipienda corda 
 simplicum callidae fraudes, circumueniendis fratribus subdolae 
 uoluntates. iungere cum infidelibus uinculum matrimonii, prostituere 
 gentilibus membra Christi. non iurare tantum temere 
 sed adhuc et peierare, praepositos superbo tumore contemnere, 
 uenenato sibi ore maledicere, odiis pertinacibus inuicem dissidere. 
 episcopi plurimi quos et hortamento esse oportet ceteris et 
 exemplo diuina procuratione contempta procuratores regum saecularium 
 fieri, derelicta cathedra, plebe deserta per alienas 



 


 
 prouincias oberrantes negotiationis quaetuosae nundinas aucupari. 
 esurientibus in ecclesia fratribus habere argentum largiter uelle, 
 fundos insidiosis fraudibus rapere, usuris multiplicantibus faenus 
 augere. quid non perpeti tales pro peccatis eiusmodi mereremur, 
 cum iam pridem praemonuerit ac dixerit censura diuina: 
 si dereliquerint legem meam et in iudiciis meis non 
 ambulauerint, si iustificationes meas profanauerint 
 et praecepta mea non obseruauerint, uisitabo 
 in uirga facinora eorum et in flagellis delicta 
 eorum.

Praennntiata sunt ista nobis et ante praedicta. sed nos datae 
 legis et obseruationis inmemores id egimus per nostra peccata, 
 ut dum Domini mandata contemnimus ad correptionem delicti 
 et probationem fidei remediis seuerioribus ueniremus, nec saltim 
 uel sero conuersi ad Domini timorem sumus, ut hanc correptionem 
 nostram probationemque diuinam patienter et fortiter subiremus. 
 ad prima statim uerba minantis inimici maximus fratrum numerus 
 fidem suam prodidit nec prostratus est persecutionis inpetu, 
 sed uoluntario lapsu se ipse prostrauit. quid oro inauditum, 
 quid nouum uenerat, ut uelut incognitis adque inopinatis rebus 
 exortis Christi sacramentum temeritate praecipiti solueretur? 
 nonne haec et prophetae ante et apostoli postmodum nuntiauerunt? 
 nonne iustorum pressuras et gentilium semper iniurias 
 pleni sancto Spiritu praedicauerunt? nonne fidem nostram semper 
 armans et Dei seruos caelesti uoce corroborans dicit scriptura 
 diuina: Dominum Deum tuum adorabis et illi soli 
 seruies? nonne iram diuinae indignationis ostendens et poenae

 

 

 

 


 
 metum praemonens denuo dicit: adorauerunt eos quos fecerunt 
 digiti eorum, et curuatus est homo et humiliatus 
 est uir, et non laxabo illis? et iterum Deus 
 loquitur dicens: sacrificans diis eradicabitur nisi Domino 
 soli. in euangelio quoque postmodum Dominus in uerbis 
 doctor et consummator in factis docens quid fieret et faciens quodcumque 
 docuisset, quicquid nunc geritur et geretur non ante 
 praemonuit ? nonne et negantibus aeterna supplicia et salutaria 
 confitentibus praemia ante constituit?

Exciderunt quibusdam pro nefas omnia et de memoria recesserunt. 
 non expectauerunt saltim ut ascenderent adprehensi, ut 
 interrogati negarent. ante aciem multi uicti, sine congressione 
 prostrati nec hoc sibi reliquerunt ut sacrificare idolis uiderentur 
 inuiti. ultro ad forum currere, ad mortem sponte properare, 
 quasi hoc olim cuperent, quasi amplecterentur occasionem datam 
 quam libenter optassent. quot illic a magistratibus uespera urgente 
 dilati sunt, quot ne eorum differretur interitus et rogauerunt! 
 quam uim potest talis obtendere, qua crimen suum purget, cum 
 uim magis ipse fecerit ut periret? nonne quando ad Capitolium 
 sponte uentum est, quando ultro ad obsequium diri facinoris 
 accessum est, labauit gressus, caligauit aspectus, tremuerunt 
 uiscera, membra conciderunt? non sensus obstipuit, lingua haesit, 
 sermo defecit ? stare illic potuit Dei seruus et loqui et renuntiare 
 Christo qui iam diabolo renuntiauerat et saeculo P non ara illa,

 

 


 
 quo moriturus accesserat, rogus illi fuit? non diaboli altare quod 
 faetore taetro fumare ac redolere conspexerat uelut funus et bustum 
 uitae suae horrere ac fugere debebat? quid hostiam tecum, 
 miser, quid uictimam supplicaturus inportas? ipse ad aras hostia, 
 uictima ipse uenisti, inmolasti illic salutem tuam, spem tuam, 
 fidem tuam funestis illic ignibus concremasti.

Ac multis proprius interitus satis non fuit: hortamentis mutuis 
 in exitium populus inpulsus est, mors inuicem letali poculo propinata 
 est. ac ne quid deesset ad criminis cumulum, infantes 
 quoque parentum manibus inpositi uel adtracti amiserunt paruuli 
 quod in primo statim natiuitatis exordio fuerant consecuti. 
 nonne illi, cum iudicii dies uenerit, dicent: nos nihil fecimus 
 nec derelicto cibo et poculo Domini ad profana contagia sponte 
 properauimus: perdidit nos aliena perfidia, parentes sensimus 
 parricidas: illi nobis ecclesiam matrem, illi patrem Deum negauerunt, 
 ut dum parui et inprouidi et tanti facinoris ignari 
 per alios ad consortium criminum iungimur, aliena fraude caperemur 
 ?

Nec est pro dolor iusta aliqua et grauis causa quae tantum 
 facinus excuset. relinquenda erat patria et patrimonii facienda 
 iactura. cui enim non nascenti adque morienti relinquenda quandoque 
 patria et patrimonii sui facienda iactura est? Christus non 
 relinquatur, salutis ac sedis aeternae iactura timeatur. clamat 
 ecce per prophetam Spiritus sanctus: discedite, discedite,

 

 

 


 
 exite inde et inmundum nolite tangere: exitede medio 
 eius, separamini qui fertis uasa Domini. et qui 
 uasa sunt Domini ac templum Dei ne inmundum tangere et 
 feralibus cibis pollui uiolarique cogantur, non exeunt de medio 
 nec recedunt? alibi quoque uox auditur e caelo praemonens quid 
 Dei seruos facere oporteret et dicens: exi de ea, populus 
 meus, ne particeps sis delictorum eius et ne perstringaris 
 plagis eius. qui exit et cedit delicti particeps 
 non fit, plagis uero et ipse perstringitur qui socius criminis inuenitur. 
 et ideo Dominus in persecutione secedere et fugere mandauit 
 adque ut id fieret et docuit et fecit. nam cum corona de 
 Dei dignatione descendat nec possit accipi nisi fuerit hora sumendi, 
 quisque in Christo manens interim cedit non fidem denegat 
 sed tempus expectat: qui autem cum non secederet cecidit, 
 negaturus remansit.

Dissimulanda, fratres, ueritas non est nec uulneris nostri materia 
 et causa reticenda. decepit multos patrimonii sui amor 
 caecus, nec ad recedendum parati aut expediti esse potuerunt quos 
 facultates suae uelut conpedes ligauerunt. illa fuerunt remanentibus 
 uincula, illae catenae quibus et uirtus retardata est et fides 
 pressa et mens uincta et anima praeclusa, ut serpenti terram secundum 
 Dei sententiam deuoranti praeda et cibus fierent qui terrestribus 
 inhaererent. et idcirco Dominus bonorum magister et 
 praemonens in futurum, si uis, inquit, perfectus esse, 
 uende omnia tua et da pauperibus et habebis

 

 


 
 thesaurum in caelis: et ueni, sequere me. si hoc diuites 
 facerent, per diuitias non perirent, thesaurum in caelo reponentes 
 hostem nunc et expugnatorem domesticum non haberent: 
 esset in caelo cor et animus et sensus, si thesaurus esset in caelo, 
 nec uinci a saeculo posset qui unde uinceretur in saeculo non 
 haberet. sequeretur Dominum solutus et liber, ut apostoli et sub 
 apostolis multi et nonnulli saepe fecerunt qui et rebus suis et 
 parentibus derelictis indiuiduis Christi nexibus adhaeserunt.

Sequi autem Christum quomodo possunt qui patrimonii uinculo 
 detinentur? aut quomodo caelum petunt et ad sublimia et alta 
 conscendunt qui terrenis cupiditatibus degrauantur? possidere se 
 credunt qui potius possidentur, census sui serui nec ad pecuniam 
 domini sed magis pecuniae mancipati. hoc tempus, hos homines 
 apostolus denotat dicens: qui autem uolunt diuites fieri 
 incidunt in temptationem et muscipula et desideria 
 multa et nocentia quae mergunt hominem in perditionem 
 et in interitum. radix enim omnium malorum 
 est cupiditas quam quidam adpetentes errauerunt 
 a fide et inseruerunt se doloribus multis. Dominus 
 autem quibus nos praemiis ad contemptum rei familiaris 
 inuitat? parua haec et exigua huius temporis damna quibus mercedibus 
 pensat? nemo est, inquit, qui relinquat domum 
 aut agrum aut parentes aut fratres aut uxorem aut 
 filios propter regnum Dei et non recipiat septies 
 tantum in isto tempore, in saeculo autem uenturo 
 uitam aeternam. quibus cognitis et de Dei pollicentis ueritate 


 


 


 
 conpertis non tantum timenda non est eiusmodi sed et optanda 
 iactura est ipso denuo Domino praedicante et monente: beati 
 eritis, cum persecuti uos fuerint et separauerint 
 uos et expulerint et maledixerint nomini uestro 
 ut nequam propter filium hominis. gaudete in illa 
 die et exultate: ecce enim merces uestra multa in 
 caelis.

Sed tormenta postmodum uenerant et cruciatus graues reluctantibus 
 inminebant. queri de tormentis potest qui per tormenta 
 superatus est, excusationem doloris obtendere qui uictus est in 
 dolore. potest rogare talis et dicere: certare quidem fortiter uolui 
 et sacramenti mei memor deuotionis ac fidei arma suscepi, sed 
 me in congressione pugnantem cruciamenta uaria et supplicia 
 longa uicerunt. stetit mens stabilis et fides fortis et cum torquentibus 
 poenis inmobilis diu anima luctata est. sed cum durissimi 
 iudicis recrudescente saeuitia iam fatigatum nunc flagella adhuc 
 scinderent, nunc contunderent fustes, nunc eculeus extenderet, 
 nunc ungula effoderet, nunc flamma torreret, caro me in conluctatione 
 deseruit, infirmitas uiscerum cessit, nec animus sed 
 corpus in dolore defecit/ potest cito proficere ad ueniam causa 
 talis, potest eiusmodi excusatio esse miserabilis. sic hic Casto et 
 Aemilio aliquando Dominus ignouit, sic in prima congressione 
 deuictos uictores in secundo proelio reddidit, ut fortiores ignibus 
 fierent qui ignibus ante cessissent et unde superati essent inde 
 superarent. deprecabantur illi non lacrimarum miseratione sed

 

 


 
 uulnerum, nec sola lamentabili uoce sed laceratione corporis et 
 dolore: manabat pro fletibus sanguis et pro lacrimis cruor semiustulatis 
 uisceribus defluebat.

Nunc uero quae uulnera ostendere uicti possunt, quas plagas 
 hiantium uiscerum, quae tormenta membrorum, ubi non fides 
 congressa cecidit, sed congressionem perfidia praeuenit? nec excusat 
 oppressum necessitas criminis, ubi crimen est uoluntatis. 
 nec hoc eo dico, ut fratrum causas onerem, sed ut magis fratres 
 ad precem satisfactionis instigem. nam cum scriptum sit: qui 
 nos felices dicunt in errorem uos mittunt et semitam 
 pedum uestrorum turbant, qui peccantem blandimentis 
 adulantibus palpat peccandi fomitem subministrat nec 
 conprimit delicta ille sed nutrit. at qui consiliis fortioribus redarguit 
 simul adque instruit fratrem promouet ad salutem. quos 
 diligo, inquit Dominus, redarguo et castigo. sic oportet 
 et Domini sacerdotem non obsequiis decipientibus fallere sed 
 remediis salutaribus prouidere. inperitus est medicus qui tumentes 
 uulnerum sinus manu parcente contrectat et altis recessibus 
 uiscerum uirus inclusum dum seruat exaggerat. aperiendum 
 uulnus est et secandum et putraminibus amputatis medella fortiore 
 curandum. uociferetur et clamet licet et conqueratur aeger 
 inpatiens per dolorem, gratias aget postmodum cum senserit 
 sanitatem.

Emersit enim, fratres dilectissimi, nouum genus cladis et 
 quasi parum persecutionis procella saeuierit, accessit ad cumulum 
 sub misericordiae titulo malum fallens et blanda pernicies. contra 
 euangelii uigorem, contra Domini ac Dei legem temeritate quorundam 
 laxatur incautis conmunicatio, inrita et falsa pax, periculosa 
 dantibus et nihil accipientibus profutura. non quaerunt

 

 


 
 sanitatis patientiam nec ueram de satisfactione medicinam: paenitentia 
 de pectoribus exclusa est, grauissimi extremique delicti 
 memoria sublata est. operiuntur morientium uulnera et plaga 
 letalis altis et profundis uisceribus infixa dissimulato dolore contegitur. 
 a diaboli aris reuertentes ad sanctum Domini sordidis 
 et infectis nidore manibus accedunt, mortiferos idolorum cibos 
 adhuc paene ructantes exhalantibus etiam nunc scelus suum faucibus 
 et contagia funesta redolentibus Domini corpus inuadunt, 
 quando occurrat scriptura diuina et clamet et dicat: omnismundus 
 manducabit carnem, et anima quaecumque manducauerit 
 ex carne sacrificii salutaris quod est Domini, 
 et inmunditia ipsius super ipsum est, peribit 
 anima illa de populo suo, apostolus item testetur et dicat: 
 non potestis calicem Domini bibere et calicem daemoniorum: 
 non potestis mensae Domini conmunicare 
 et mensae daemoniorum, idem contumacibus et peruicacibus 
 conminetur et denuntiet dicens: quicumque ederit 
 panem et biberit calicem Domini indigne reus erit 
 corporis et sanguinis Domini.

Spretis his omnibus adque contemptis ante expiata delicta, ante 
 exomologesim factam criminis, ante purgatam conscientiam sacrificio 
 et manu sacerdotis, ante offensam placatam indignantis 
 Domini et minantis uis infertur corpori eius et sanguini et plus 
 modo in Dominum manibus adque ore delinquunt quam cum Dominum 
 negauerunt. pacem putant esse quam quidam uerbis fallentibus 
 uenditant. non est pax illa sed bellum, nec ecclesiae iungitur 
 qui ab euangelio separatur. quid iniuriam beneficium

 

 


 
 uocant? quid inpietatem uocabulo pietatis adpellant? quid eis qui 
 flere iugiter et rogare Dominum suum debent intercepta paenitentiae 
 lamentatione conmunicare se simulant? hoc sunt eiusmodi 
 lapsis quod grando frugibus, quod turbidum sidus arboribus, 
 quod armentis pestilens uastitas, quod nauigiis saeua tempestas. 
 solacium spei adimunt, a radice subuertunt, sermone 
 morbido ad letale contagium serpunt, nauem scopulis ne in portum 
 perueniat inlidunt. non concedit pacem facilitas ista sed 
 tollit, nec conmunicationem tribuit sed inpedit ad salutem. persecutio 
 est haec alia et alia temptatio, per quam subtilis inimicus 
 inpugnandis adhuc lapsis occulta populatione grassatur, ut lamentatio 
 conquiescat, ut dolor sileat, ut delicti memoria uanescat, 
 conprimatur pectoris gemitus, statuatur fletus oculorum 
 nec Dominum grauiter offensum longa et plena paenitentia deprecetur, 
 cum scriptum sit: memento unde cecideris et 
 age paenitentiam. 
 
 Nemo se fallat, nemo decipiat. solus Dominus misereri potest.

ueniam peccatis quae in ipsum commissa sunt solus potest ille 
 largiri qui peccata nostra portauit, qui pro nobis doluit, quem 
 Deus tradidit pro peccatis nostris. homo Deo maior non potest esse, 
 nec remittere aut donare indulgentia sua seruus potest quod in 
 Dominum delicto grauiore commissum est, ne adhuc lapso et hoc 
 accedat ad crimen, si nesciat esse praedictum: maledictus 
 homo qui spem habet in hominem. Dominus orandus est, 
 Dominus nostra satisfactione placandus est qui negantem negare 
 se dixit, qui omne iudicium de patre solus accepit. credimus 
 quidem posse aput iudicem plurimum martyrum merita et opera

 

 


 
 iustorum, sed cum iudicii dies uenerit, cum post occasum saeculi 
 huius et mundi ante tribunal Christi populus eius adstiterit.

Ceterum si quis praepropera festinatione temerarius remissionem 
 peccatorum dare se cunctis putat posse aut audet Domini 
 praecepta rescindere, non tantum nihil prodest sed et obest lapsis. 
 prouocasse est iram non seruasse sententiam nec misericordiam 
 prius Domini deprecandam putare, sed contempto Domino de 
 sua facilitate praesumere. sub ara Dei animae occisorum martyrum 
 clamant magna uoce dicentes: quousque, Domine sanctus 
 et uerus, non iudicas et uindicas sanguinem nostrum 
 de his qui in terris inhabitant? et requiescere 
 ac patientiam tenere adhuc iubentur. et quemquam posse aliquis 
 existimat remittendis passim donandisque peccatis bonum fieri 
 contra iudicem uelle aut prius quam uindicetur ipse alios posse 
 defendere? mandant aliquid martyres fieri: si iusta, si licita, 
 si non contra ipsum Dominum a Dei sacerdote facienda: sit obtemperantis 
 facilis et prona consensio, si petentis fuerit religiosa 
 moderatio. mandant aliquid martyres fieri: si scripta non sunt 
 in Domini lege quae mandant, ante est ut sciamus illos de Domino 
 inpetrasse quod postulant, tunc facere quod mandant. neque 
 enim statim uideri potest diuina maiestate concessum quod fuerit 
 humana pollicitatione promissum.

Nam et Moyses pro peccatis populi petit nec tamen peccantibus 
 ueniam cum petisset accepit. precor, ait, Domine, deliquit 
 populus hic delictum grande: et nunc si

 

 


 
 dimittis eis delictum, dimitte: sin autem, dele me de 
 libro quem scripsisti. et dixit Dominus ad Moysen: 
 si qui deliquit ante me, deleam eum de libro meo. 
 ille amicus Dei, ille facie ad faciem locutus saepe cum Domino 
 quod petit inpetrare non potuit nec Dei indignantis offensam sua 
 deprecatione placauit. Hieremiam Deus laudat et praedicat dicens: 
 priusquam te formarem in utero, noui te, et priusquam 
 exires de uulua, sanctificaui te et prophetam 
 in gentes posui te, et eidem pro peccatis populi deprecanti 
 frequenter et oranti noli, inquit, orare pro populo hoc 
 et noli postulare pro eis in prece et oratione, quia 
 non exaudiam in tempore quo inuocabunt me, in 
 tempore adflictationis suae. quid uero iustius Noe, qui 
 cum repleta esset terra peccatis, solus inuentus est iustus in 
 terris? quid gloriosius Danihele ? quid ad facienda martyria in 
 fidei firmitate robustius, in Dei dignatione felicius, qui totiens 
 et cum confligeret uicit et cum uinceret superuixit? quid Iob in 
 operibus promptius, in temptationibus fortius, in dolore patientius, 
 in timore summissius, in fide uerius? nec hi tamen si rogarent, 
 concessurum se Deus dixit. cum propheta Ezechiel pro delicto 
 populi deprecaretur, terra, inquit, quaecumque peccauerit 
 mihi ut delinquat delictum, extendam manum 
 meam super eam et obteram stabilimentum 
 panis et inmittam in eam famem et auferam ab ea

 

 


 
 hominem et pecora. et si fuerint tres uiri hi in medio 
 eius Noe et Danihel et Iob, non liberabunt filios 
 neque filias, ipsi soli salui erunt. adeo non omne quod 
 petitur in praeiudicio petentis sed in dantis arbitrio est, nec 
 quicquam sibi usurpat et uindicat humana sententia, nisi adnuat 
 et censura diuina.

In euangelio Dominus loquitur dicens: qui confessus me 
 fuerit coram hominibus, et ego confitebor eum coram 
 patre meo qui est in caelis: qui autem me 
 negauerit, et ego negabo eum. si negantem non negat, 
 nec confitentem confitetur. non potest euangelium in parte consistere 
 et in parte nutare. aut utrumque oportet ualeat aut utrumque 
 uim amittat amittat. si negantes rei criminis non erunt, nec 
 confitentes praemium uirtutis accipiunt. porro si fides quae uicerit 
 coronatur, necesse est et uicta perfidia puniatur. ita martyres 
 aut nihil possunt, si euangelium solui potest, aut si euangelium 
 solui non potest, contra euangelium facere non possunt 
 qui de euangelio martyres fiunt. nemo, fratres dilectissimi, nemo 
 infamet martyrum dignitatem, nemo eorum glorias destruat et 
 coronas. manet incorruptae fidei robur incolume, nec dicere aliquid 
 aut facere contra Christum potest cuius et spes et fides et uirtus 
 et gloria omnis in Christo est: ut ab episcopis contra mandatum 
 Dei fiat, auctores esse non possunt qui ipsi Dei mandata fecerunt. 
 an quisquam maior Deo aut diuina bonitate clementior qui aut 
 infectum uelit quod passus est Deus fieri aut quasi illi minus 
 potestatis ad protegendam ecclesiam suam fuerit, auxilio nos suo 
 putet posse seruari ?

Nisi si haec Deo ignorante gesta sunt aut non permittente ipso 
 omnia ista uenerunt: doceat indocibiles et admoneat inmemores 
 scriptura diuina quae loquitur dicens: quis dedit in direptionem 
 Iacob et Israhel eis qui praedabantur illum? 
 nonne Deus cui peccauerunt et noluerunt in uiis eius 
 ambulare neque audire legem eius? et superduxit 
 super eos iram animationis suae. et alibi testatur ac 
 dicit: numquid non ualet manus Dei ut saluos faciat 
 aut grauauit aurem ut non exaudiat? sed peccata 
 uestra inter uos et Deum separant et propter peccata 
 uestra auertit faciem a uobis ne misereatur. 
 delicta nostra reputemus, actus nostri et animi secreta uoluentes 
 conscientiae merita ponderemus. redeat in cor nostrum non ambulasse 
 nos in uiis Domini, abiecisse legem Dei, praecepta eius 
 et monita salutaria numquam seruare uoluisse.

Quid de eo boni sentias, quem timorem fuisse aput eum, quam 
 fidem credas, quem corrigere nec metus potuit, quem persecutio 
 ipsa non reformauit? alta et recta ceruix nec quia cecidit 
 inflexa est: tumens animus et superbus nec quia uictus est fractus 
 est. iacens stantibus et integris uulneratus minatur et quod 
 non statim Domini corpus inquinatis manibus accipiat aut ore 
 polluto Domini sanguinem bibat, sacerdotibus sacrilegus irascitur. 
 adque — o tuam nimiam, furiose, dementiam! — irasceris 
 ei qui abs te iram Dei auertere nititur, ei minaris qui pro te

 

 


 
 Domini misericordiam deprecatur, qui uulnus tuum sentit quod 
 ipse non sentis, qui pro te lacrimas fundit quas ipse forsitan non 
 fundis. oneras adhuc crimen et cumulas et cum ipse sis inplacabilis 
 ad antistites et sacerdotes Dei, putas circa te Dominum 
 posse placari? ,.

Accipe potius et admitte quae loquimur. quid surdae aures salutaria 
 praecepta non audiunt quae monemus? quid caeci oculi 
 paenitentiae iter non uident quod obtendimus? quid praeclusa et 
 alienata mens remedia uitalia non conspicit quae de scripturis 
 caelestibus et discimus et docemus ? aut si incredulis quibusdam 
 minor fides est futurorum, uel praesentibus terreantur. ecce 
 eorum qui negauerunt quae supplicia conspicimus, quos eorum 
 tristes exitus flemus! nec hic esse sine poena possunt, quamuis 
 necdum [poenae] dies uenerit. plectuntur interim quidam, quo 
 ceteri dirigantur. exempla sunt omnium tormenta paucorum.

Vnus ex his qui sponte Capitolium negaturus ascendit postquam 
 Christum negauit obmutuit. poena inde coepit unde coepit 
 et crimen, ut nec rogare iam posset qui uerba ad precum misericordiam 
 non haberet. alia in balneis constituta – hoc enim crimini 
 eius et malis deerat, ut et ad balneas statim pergeret quae lauacri 
 uitalis gratiam perdidisset – sed illic ab inmundo spiritu inmunda 
 correpta laniauit dentibus linguam quae fuerat uel pasta inpie 
 uel locuta. postquam sceleratus cibus sumptus est, in perniciem 
 suam rabies oris armata est. ipsa sui carnifex extitit nec diu superesse 
 postmodum potuit, dolore uentris et uiscerum cruciata 
 defecit.

Praesente ac teste me ipso accipite quid euenerit. parentes 
 forte fugientes dum trepidi minus consulunt, sub nutricis alimento 
 paruulam filiam reliquerunt. relictam nutrix detulit ad 
 magistratus. illic ei aput idolum quo populus confluebat, quod 
 carnem necdum posset edere per aetatem, panem mero mixtum, 
 quod tamen et ipsum de immolatione pereuntium supererat, tradiderunt. 
 recepit filiam postmodum mater. sed facinus puella 
 commissum tam loqui et indicare non potuit quam nec intellegere 
 prius potuit nec arcere. ignoratione igitur obreptum est, ut 
 sacrificantibus nobis eam secum mater inferret. sed enim puella 
 mixta cum sanctis precis nostrae et orationis inpatiens nunc ploratu 
 concuti, nunc mentis aestu fluctuabunda iactari, uelut tortore 
 cogente quibus poterat indiciis conscientiam facti in simplicibus 
 adhuc annis rudis anima fatebatur. ubi uero sollemnibus 
 adinpletis calicem diaconus offerre praesentibus coepit et accipientibus 
 ceteris locus eius aduenit, faciem suam paruula instinctu 
 diuinae maiestatis auertere, os labiis obdurantibus premere, 
 calicem recusare. perstitit tamen diaconus et reluctanti 
 licet de sacramento calicis infudit. tunc sequitur singultus et uomitus. 
 in corpore adque ore uiolato eucharistia permanere non 
 potuit, sanctificatus in Domini sanguine potus de pollutis uisceribus 
 erupit. tanta est potestas Domini, tanta maiestas: secreta 
 tenebrarum sub eius luce detecta sunt, sacerdotem Dei nec 
 occulta crimina fefellerunt.

Hoc circa infantem quae ad loquendum alienum circa se crimen 
 necdum habuit aetatem. at uero ea quae aetate prouecta et in 
 annis adultioribus constituta sacrificantibus latenter obrepsit non

 


 
 cibum sed gladium sibi sumens et uelut quaedam uenena letalia 
 intra fauces et pectus admittens angi et anima exaestuante concludi 
 postmodum coepit et pressuram non iam persecutionis sed 
 delicti sui passa palpitans et tremens concidit. inpunitum diu 
 non fuit nec occultum dissimulatae conscientiae crimen. quae 
 fefellerat hominem Deum sensit ultorem. et cum quaedam arcam 
 suam in quo Domini sanctum fuit manibus inmundis temptasset 
 aperire, igne inde surgente deterrita est ne auderet adtingere. 
 et alius qui et ipse maculatus sacrificio a sacerdote celebrato 
 partem cum ceteris ausus est latenter accipere, sanctum 
 Domini edere et contrectare non potuit, cinerem ferre se apertis 
 manibus inuenit. documento unius ostensum est Dominum recedere 
 cum negatur nec inmerenti ad salutem prodesse quod sumitur, 
 quando gratia salutaris in cinerem sancto fugiente mutetur. 
 quam multi cottidie inmundis spiritibus adinplentur, quam multi 
 usque ad insaniam mentis excordes dementiae furore quatiuntur! 
 nec necesse est ire per exitus singulorum, cum per orbis multiformes 
 ruinas tam delictorum poena sit uaria quam delinquentium 
 multitudo numerosa. unusquisque consideret non quid alius 
 passus sit sed quid pati et ipse mereatur, nec euasisse se credat, 
 si eum interim poena distulerit, cum timere plus debeat quem 
 sibi Dei iudicis ira seruauit.

Nec sibi quo minus agant paenitentiam blandiantur qui etsi nefandis 
 sacrificiis manus non contaminauerunt, libellis tamen conscientiam 
 miscuerunt. et illa professio est denegantis, contestatio

 


 
 est christiani quod fuerat abnuentis. fecisse se dixit quidquid 
 alius faciendo commisit, cumque scriptum sit:nonpotestis 
 duobus dominis seruire, seruiuit saeculari domino, obtemperauit 
 eius edicto, magis obaudiuit humano inperio quam 
 Deo. uiderit an minore uel dedecore uel crimine aput homines 
 publicauerit quod admisit: Deum tamen iudicem fugere et uitare 
 non poterit, cum dicat Spiritus sanctus in psalmis: quod est 
 inperfectum meum uiderunt oculi tui et in libro 
 tuo omnes scribentur, et iterum: homo uidet in faciem, 
 Deus in cor, ipse quoque Dominus praemoneat et praestruat 
 dicens: et scient omnes ecclesiae quia ego sum 
 scrutator renis et cordis. perspicit ille abdita et secreta 
 adque occulta considerat, nec Dei oculos euadere potest aliquis dicentis: 
 ego Deus adproximans et non Deus de longinquo. 
 si absconditus fuerit homo in absconditis, ego 
 ergo non uidebo eum P uidet ille corda et pectora singulorum, 
 et iudicaturus non tantum de factis sed et de uerbis et de cogitationibus 
 nostris omnium mentes uoluntatesque conceptas in 
 ipsis adhuc clausi pectoris latebris intuetur.

Denique quanto et fide maiore et timore meliore sunt qui 
 quamuis nullo sacrificii aut libelli facinore constricti, quoniam 
 tamen de hoc uel cogitauerunt, hoc ipsum aput sacerdotes Dei 
 dolenter et simpliciter confitentes exomologesim conscientiae faciant, 
 animi sui pondus exponant, salutarem medellam paruis 
 licet et modicis uulneribus exquirant scientes scriptum esse:

 

 

 

 


 
 Dens non deridetur. derideri et circumueniri Deus non potest 
 nec astutia aliqua fallente deludi. plus immo delinquit qui 
 secundum hominem Deum cogitans euadere se poenam criminis 
 credit, si non palam crimen admisit. Christus in praeceptis suis 
 dicit: qui confusus me fuerit, confundet eum filius 
 hominis: et Christianum se putat qui Christianus esse aut confunditur 
 aut ueretur? quomodo potest esse cum Christo qui ad 
 Christum pertinere aut erubescit aut metuit ? minus plane peccauerit 
 non uidendo idola nec sub oculis circumstantis adque insultantis 
 populi sanctitatem fidei profanando, non polluendo manus 
 suas funestis sacrificiis nec sceleratis cibis ora maculando. hoc eo 
 proficit ut sit minor culpa, non ut innocens conscientia. facilius 
 potest ad ueniam criminis peruenire, non est tamen inmunis a 
 crimine: nec cesset in agenda paenitentia adque in Domini misericordia 
 deprecanda, ne quod minus esse in qualitate delicti uidetur 
 in neglecta satisfactione cumuletur.

Confiteantur singuli quaeso uos, fratres, delictum suum, dum 
 adhuc qui deliquit in saeculo est, dum admitti confessio eius potest, 
 dum satisfactio et remissio [facta] per sacerdotes aput Dominum 
 grata est. conuertamur ad Dominum mente tota et paenitentiam 
 criminis ueris doloribus exprimentes Dei misericordiam 
 deprecemur. illi se anima prosternat, illi maestitia satisfaciat, 
 illi spes omnis incumbat. rogare qualiter debeamus dicit ipse. 
 reuertimini, inquit, ad me ex toto corde uestro simulque 
 et ieiunio et fletu et planctu et discindite

 

 


 
 corda uestra et non uestimenta uestra. ad Dominum 
 toto corde redeamus, iram et offensam eius ieiuniis, fletibus, 
 planctibus sicut monet ipse placemus.

Lamentari eum putamus ex toto corda, ieiuniis, fletibus, planctibus 
 Dominum deprecari qui ex primo criminis die lauacra cottidie 
 celebrat, qui epulis afluentibus pastus et sagina largiore 
 distentus cruditates suas postridie ructat nec cibos et potus suos 
 cum pauperum necessitate communicat? qui hilaris ac laetus 
 procedit quomodo mortem suam deflet, cumque scriptum sit: 
 non corrumpetis effigiem barbae uestrae, barbam 
 uellit et faciem suam comit? et placere nunc cuiquam studet qui 
 Deo displicet? an illa ingemescit et plangit cui uacat cultum 
 pretiosae uestis induere nec indumentum Christi quod perdidit 
 cogitare, accipere pretiosa ornamenta et monilia laborata, nec 
 diuini et caelestis ornatus damna deflere ? tu licet indumenta peregrina 
 et uestes sericas induas, nuda es: auro te licet et margaritis 
 gemmisque condecores, sine Christi decore deformis es. et 
 quae capillos tuos inficis uel nunc in doloribus desine, et quae 
 nigri pulueris ductu oculorum liniamenta depingis uel nunc lacrimis 
 oculos tuos ablue. si quem de tuis carum mortalitatis exitu 
 perdidisses, ingemesceres dolenter et fleres, facie inculta, ueste 
 mutata, neclecto capillo, uulto nubilo, ore deiecto indicia maeroris 
 ostenderes. animam tuam, misera, perdidisti, spiritaliter 
 mortua superuiuere hic tibi et ipsa ambulans funus tuum portare 
 coepisti: et non acriter plangis, non iugiter ingemescis, non te 
 uel pudore criminis uel continuatione lamentationis abscondis?

 

 

 


 
 ecce peiora adhuc peccandi uulnera, ecce maiora delicta peccasse 
 nec satisfacere, deliquisse nec delicta deflere.

Ananias, Azarias et Misahel inlustres ac nobiles pueri quominus 
 exomologesim Deo faciant nec inter flammas et camini 
 exaestuantis incendia quieuerunt. bene sibi [licet] conscii et Dominum 
 fidei ac timoris obsequio saepe promeriti humilitatem 
 tamen tenere et Deo satisfacere nec inter ipsa gloriosa uirtutum 
 suarum martyria destiterunt. loquitur scriptura diuina, stans, 
 inquit, Azarias precatus est et aperuit os suum et 
 exomologesim faciebat Deo simul cum sodalibus 
 suis in medio igni. Daniel quoque post fidei adque innocentiae 
 suae multiplicem gratiam, post dignationem Domini circa . 
 uirtutes ac laudes suas saepe repetitam ieiuniis adhuc promereri 
 Deum nititur, in sacco ac cinere uolutatur exomologesim faciens 
 dolenter et dicens: Domine Deus magnus et fortis et 
 metuendus qui seruas testamentum et miserationem 
 eis qui te diligunt et conseruant inperia tua, peccauimus, 
 facinus admisimus, inpii fuimus, transgressi 
 sumus ac deseruimus praecepta tua et iudicia 
 tua, non audiuimus puerorum tuorum prophetarum 
 quae locuti sunt in nomine tuo super reges nostros 
 et omnes gentes et super omnem terram. tibi, Domine, 
 tibi iustitia, nobis autem confusio.

Haec mites, haec simplices, haec innocentes in promerenda 
 Dei maiestate fecerunt: et nunc satisfacere Domino ac precari

 

 


 
 detrectant qui Dominum negauerunt! quaeso uos, fratres, adquiescite 
 salutaribus remediis, consiliis oboedite melioribus, cum 
 lacrimis nostris uestras lacrimas iungite, cum nostro gemitu 
 uestros gemitus copulate. rogamus uos ut pro uobis Dominum 
 rogare possimus, preces ipsas ad uos prius uertimus quibus Deum 
 pro uobis ut misereatur oramus. agite paenitentiam plenam, dolentis 
 ac lamentantis animi probate maestitiam! I

Nec uos quorundam moueat aut error inprouidus aut stupor 
 uanus, qui cum teneantur in tam graui crimine percussi sunt 
 animi caecitate, ut nec intellegant delicta nec plangant. indignantis 
 Dei maior haec plaga est sicut scriptum est: et dedit 
 illis Deus spiritum transpunctionis, et iterum: dilectum 
 ueritatis non receperunt ut salui fierent. 
 ac propterea mittit illis Deus operationem erroris 
 ut credant mendacio, ut iudicentur omnes qui non 
 crediderunt ueritati, sed sibi placent in iniustitia. 
 iniuste sibi placentes et transpunctae mentis alienatione dementes 
 Domini praecepta contemnunt, medellam uulneris neclegunt, 
 agere paenitentiam nolunt. ante admissum facinus inprouidi, 
 post facinus obstinati, nec prius stabiles nec postmodum supplices, 
 quando debuerant stare, iacuerunt, quando iacere et 
 prosternere se Deo debent, stare se opinantur. pacem sibi ultro 
 nemine dante sumpserunt, falsa pollicitatione seducti et apostatis 
 ac perfidis iuncti errorem pro ueritate suscipiunt,

 

 


 
 communicationem non communicantium ratam ducunt, hominibus contra 
 Deum credunt qui contra homines Deo non crediderunt.

Eiusmodi homjnes quantum potestis etfugite, perniciosis contactibus 
 adhaerentes salubri cautione uitate. sermo eorum sicut 
 cancer serpit, conloquium uelut contagium transilit, noxia et 
 uenenata persuasio persecutione ipsa peius interficit. illic superest 
 paenitentia quae satisfaciat. qui autem paenitentiam criminis 
 tollunt satisfactionis uiam cludunt. ita fit ut dum temeritate 
 quorundam uel promittitur salus falsa uel creditur, spes 
 uerae salutis adimatur.

Vos uero, fratres, quorum timor Domini promis est et in ruina 
 licet animus constitutus mali sui memor est, paenitentes ac dolentes 
 peccata uestra perspicite, grauissimum conscientiae crimen 
 agnoscite, ad intellegentiam delicti uestri oculos cordis aperite, 
 nec desperantes misericordiam Domini nec tamen iam ueniam 
 uindicantes. Deus quantum patris pietate indulgens semper et 
 bonus est, tantum iudicis maiestate metuendus est. quam magna 
 deliquimus, tam granditer defleamus. alto uulneri diligens et 
 longa medicina non desit, paenitentia crimine minor non sit. 
 putasne tu Deum cito posse placari quem uerbis perfidis abnuisti, 
 cui patrimonium praeponere maluisti, cuius templum sacrilega 
 contagione uiolasti? putas facile eum misereri tui quem tuum 
 non esse dixisti? orare oportet inpensius et rogare, diem luctu 
 transigere, uigiliis noctes ac fletibus ducere, tempus omne lacrimosis 
 lamentationibus occupare, stratos solo adhaerere cineri, in 
 cilicio et sordibus uolutari, post indumentum Christi perditum 
 nullum iam uelle uestimentum, post diaboli cibum malle 
 ieiunium, iustis operibus incumbere quibus peccata purgantur,

 


 
 eleemosynis frequenter insistere quibus a morte animae liberantur. 
 quod aduersarius auferebat Christus accipiat, nec teneri iam 
 nec amari patrimonium debet quo quis et deceptus et uictus est. 
 pro hoste uitanda res, pro latrone fugienda, pro gladio metuenda 
 possidentibus et ueneno. ad hoc tantum profuerit quod remansit, 
 ut inde crimen et culpa redimatur. incunctanter et largiter fiat 
 operatio, census omnis in medellam uulneris erogetur, opibus et 
 facultatibus nostris qui de nobis iudicaturus est Dominus faeneretur. 
 sic sub apostolis fides uiguit, sic primus credentium populus 
 Christi mandata seruauit: prompti erant, largi erant. 
 distribuendum per apostolos totum dabant et non talia delicta 
 redimebant.

Si precem toto corde quis faciat, si neris paenitentiae lamentis 
 et lacrimis ingemescat, si ad ueniam delicti sui Dominum iustis 
 et continuis operibus inflectat, misereri talium potest qui et misericordiam 
 suam protulit dicens: cum conuersus fueris et 
 gemueris, tunc saluaberis et scies ubi fueris, et 
 iterum: nolo mortem morientis, dicit Dominus, quantum 
 ut reuertatur et uiuat. et Iohel propheta pietatem 
 Domini Domino ipso monente declarat, reuertimini, inquit, 
 ad Dominum Deum uestrum, quoniam misericors et 
 pius est et patiens et multae miserationis et qui. 
 sententiam flectat aduersus malitiam inrogatam. 
 potest ille indulgentiam dare, sententiam suam potest ille deflectere. 
 paenitenti, operanti, roganti potest clementer ignoscere, 
 potest in acceptum referre quidquid pro talibus et petierint 
 martyres et fecerint sacerdotes. uel si quis eum plus suis

 

 


 
 satisfactionibus mouerit, si eius iram, si indignationis offensam iusta 
 deprecatione placauerit, dat ille et arma rursum quibus uictus 
 armetur, reparat et conroborat uires quibus fides instaurata uegetetur. 
 repetet certamen suum miles, iterabit aciem, prouocabit 
 hostem et quidem factus ad proelium fortior per dolorem. qui sic 
 Deo satisfecerit, qui paenitentia facti sui, qui pudore delicti plus 
 et uirtutis et fidei de ipso lapsus sui dolore conceperit, exauditus 
 et adiutus a Domino, quam contristauerat nuper laetam faciet 
 ecclesiam nec solam iam Dei ueniam merebitur sed coronam.