I. 
 Quid respondendum est his, qui legentes in euangelio ita intellegunt: 
 pater maior me est, (ut) filium in diuinitate minorem esse blasphement? 
 
 
 
 Responsio . 
 
 Secundam auctoritatem omnium scripturarum duae sunt natiuitates 
 in Christo, una ex patre initium nesciens, quia legimus: in prin cipio 
 erat uerbum et uerbum erat apud deum et deus erat uerbum, 
 et qui in principio erat, intra se concludit omne principium. ex matre 
 uero initium sumpsit, sicut legimus per Esaiam: ecce uirgo in utero 
 accipiet et pariet filium et uocabunt nomen eius Emanuel, 
 quod est interpretatum: nobiscum deus, id est latens in humana 
 fragilitate maiestas, sicut in Ioanne euangelista legimus: et uerbum 
 caro factum est et habitauit in nobis: in nobis, id est in fragilitate 
 corporis nostri.

 

 
 
 
 
 Item de Mariae uirginis generatione: et porta erat clausa et non 
 est aperta, tamquam si interrogaretur, cur aperta non esset, adiecit: 
 quia dominus transiuit per eam. porta clausa, id est signaculum 
 pudoris, immaculatae carnis integritas. non enim uiolata est partu, 
 quae magis est sanctificata conceptu. 
 
 
 Item de Christi gemina dei hominisque substantia: et erunt, inquit, 
 duo in carne una, id est, deus et homo unus Christus, quod apostolus 
 de Christo et ecclesia, id est de Christi corpore praecepit intellegi, sicut 
 ait: et erunt duo in carne una. ego autem dico in Christo et 
 in ecclesia. quod aperte exposuit ad Romanos: patres nostri, ex 
 quibus Christus secundum carnem, adseruit hominis carnem, 
 consequenter adserit partes dei dicens: qui est super omnia deus 
 benedictus in saecula. tam perfecta hic filii eminentia declaratur, 
 ut dici de patre maiora non possint. nam si initium haberet, non esset 
 super omnia, sed inter omnia, quae pro condicione facturae intra initium 
 continentur. sed Christus, quia aequalis est patri, nulla temporis, 
 nulla aetatis lege concluditur. euidenter et ad Philippenses apostolus 
 duas Christi natiuitates et duas substantias praedicat dicens: qui cum 
 in forma dei esset, formam serui accepit. quibus regulis plena 
 sunt uolumina noui et ueteris testamenti. similiter et Iob praedicat 
 eximius propheta: et in carne mea uidebo deum. quod de illo 
 tempore prophetauit, quando Christi deitas habitu nostrae carnis induta 
 est. 
 
 Quia ergo, ut praefati sumus, uerbum caro factum est et duos esse 
 constat hominem et deum in carne una, modo homo loquitur patri, 
 modo deus, modo uisibilis ex matre, modo inuisibilis ex patre. da uerba 
 hominis. ipse in euangelio dicit: filius hominis non habet, ubi 
 caput suum reclinet. ostendat hic pauper filius hominis diuitias

 

 
 
 
 suas in gloria diuinitatis: omnia, inquit, quae pater habet, mea 
 sunt, dum dicit omnia, nihil hic reliquit, quo minus haberet a patre. 
 omnia, id est, unius deitatis potentiam, substantiam, maiestatem. quis 
 eum minorem dicere non tremiscat, qui se patri generaliter et per omnia 
 ueridicus testis exaequat, sicut de eo euangelista pronuntiat: ideo 
 nolebant eum Iudaei interficere, quia patrem suum dicebat 
 deum aequalem se faciens deo, et ad Philippenses: non rapinam 
 arbitratus est esse se aequalem deo, id est, aequalitatem diuinitatis, 
 quam rebellis angelus assumere uoluit per rapinam, Christus 
 possidet per naturam. 
 
 
 Cum ergo credis ei, cum se in hominis substantia dicit minorem, 
 crede ei, cum se in diuinitatis substantia profitetur aequalem. loquatur 
 filius hominis: pater, inquit, maior me est, loquatur filius dei: ego 
 et pater unum sumus. quasi homo esurit, quasi deus quinque milia 
 esurientium quinque panibus obsequio creaturae suae exsatiat. quasi 
 homo in cruce pendet, quasi deus in paradisum de cruce latronem gestis 
 per omnem mundum loquentibus introducit dicens: amen dico tibi. 
 hodie mecum eris in paradiso. quo tempore corpus domini in 
 tumulo fuit, anima in inferno, diuinitas in paradiso et in caelo ubique 
 intra se omnia supereminenti maiestatis immensitate complectens. 
 
 
 Secundum hominem minor dicitur, quando comprehenditur, flagellatur, 
 crucifigitur, moritur, sepelitur, secundum deum per uirtutem resurrectionis 
 in caelestia sublimatus, quasi homo suscepta morte, quasi 
 deus super mortem. secundum hanc regulam modo pauper est, modo 
 diues, modo minor, modo aequalis, modo dominus, modo seruus. 
 
 
 Tunc ergo minor patre credatur, quando angelorum conditor paulo 
 minus ab angelis minoratur, sicut in octauo psalmo legimus:

 

 
 
 
 minorasti eum paulo minus ab angelis, tunc ergo patre minor dicatur, 
 quando serui formam suscepisse perscribitur, quando etiam matre iunior 
 inuenitur, quando de se ipso in uicesimo primo psalmo dicit: foderunt 
 manus meas et pedes meos, dinumerauerunt omnia ossa mea. 
 quod ergo minor patre secundum carnem et secundum hominem nuncupetur, 
 innumeris scripturarum testimoniis declaratur. 
 
 De eius diuinitate ita ad Titum apostolus dicit: apparuit gratia 
 dei saluatoris nostri, et iterum: spectantes beatam spem et 
 aduentum gloriae magni dei et saluatoris nostri Iesu Christi. 
 immane piaculum est, ut per infideles hominum blasphemias minor esse 
 dicatur, quem magnum deum ipsa ueritas profitetur. nam et Thomas 
 apostolus in euangelio Ioannis, ubi post resurrectionem corpus hominis 
 crucifixi per clauorum signa cognouit, deum, qui intra hominem latebat, 
 apostolica et euangelica auctoritate confessus est ita dicens: dominus 
 meus et deus meus. si fides adsit, aperta est ratio, qua Christus 
 nunc minor nunc aequalis patri sacris uoluminibus asseratur, sicut ipse 
 de se dicit: ego primus et nouissimus. indubitanter agnosce, quod 
 priorem non potest habere, qui primus est. item: ego sum α et ω , et 
 sicut a litteram nulla praecedit, ita et filium dei nulli secundum constat 
 esse, quia deus est.

II. 
 Quid respondebimus eis, qui spiritum sanctum dicunt minorem deum 
 aut, quod sceleratius est, ministerialem magis quam deum abrupta impietate 
 pronuntiant? 
 
 Responsio . 
 
 
 Quomodo creatura dicetur, qui domini creator ex Maria conprobatur, 
 sicut legimus: conceptus de spiritu sancto, natus ex Maria 
 uirgine. Christus enim non de substantia spiritus sancti, sed de potentia, 
 nec de generatione, sed iussione et benedictione conceptus est.

 

 
 
 
 et sicut a patre, ita etiam a spiritu sancto ad redemptionem nostrae 
 malitiae destinatus est ipso de se per Esaiam loquente: misit me 
 pater et spiritus eius. 
 
 Si spiritus sanctus minor creditur, quomodo se filius sicut a patre, 
 ita etiam a sancto spiritu missum esse testatur? spiritus sanctus ipse 
 locutus est in apostolis, ipse efferbuit in prophetis dicente beato apostolo 
 Petro in epistula sua: non, inquit, ex hominibus allata est 
 prophetia, sed spiritu sancto inspirati locuti sunt sancti 
 dei homines. et saluator in Matthaeo ita ait ad discipulos suos: non, 
 inquit, uos estis, qui loquimini, sed spiritus sanctus. similiter 
 et Dauid plenus spiritu sancto et, qui per eum loquebatur, manifesta 
 uoco pronuntiat dicens: audiam, quid loquatur in me dominus 
 deus. quando ergo uasa dei sancto spiritu ebria loquuntur et dicunt: 
 haec dicit dominus deus uel: deus deorum dominus locutus 
 est, hunc dominum deum spiritum sanctum manifestum est. 
 
 
 Et ad Corinthios deum esse spiritum sanctum euidenter ostendit, 
 dum dicit: uos estis templum dei. et quis esset hic deus, consequenter 
 edocuit ita dicens: spiritus, inquit, sanctus habitat in 
 uobis. deus ergo templi et spiritus sanctus habitator templi una persona 
 est. et in actibus apostolorum Petrus euidenter de sancti spiritus 
 deitate ita ad Ananiam dicit: quis te mentiri compulit spiritui

 

 
 
 
 sancto? non es, inquit, hominibus mentitus, sed deo. quid tam 
 euidens? ecce deo uotum promisisse memoratur et spiritui sancto mentitus 
 arguitur. si spiritus sanctus deus non esset, minime ad eum 
 sacrilegae falsitatis iniuria peruenisset. item ad Corinthios apostoli 
 uox est: nescitis, quia membra uestra templum sunt spiritus 
 sancti? glorificate et portate deum in corpore uestro. illum 
 utique deum portare praecipiuntur, cuius templa esse perhibentur.

III. 
 Quid respondebimus his, qui dicunt: non potest non prior esse 
 pater, qui prior in baptismo nominatur? 
 
 
 Responsio . 
 
 Et spiritus sanctus primus est, sine quo primum nominasse non 
 sufficit. nec numerum autem nec ordinem recipit, qui in trium substantia 
 unus et solus est.

IV. 
 Quid respondebimus eis, qui impio ore blasphemant dicentes: ideo 
 sanctus spiritus non est deus, quia nihil operatus est quasi 
 deus? 
 
 Responsio . 
 
 Uideamus, si in operibus eius nihil diuinitatis appareat. primo loco 
 peccatorum remissio non tribuitur, nisi sanctus spiritus inuocetur. et 
 quia peccata sine sancto spiritu non donantur, etiam de ipso apertissime 
 dictum esse nouerimus: nemo, inquit, potest dimittere peccata 
 nisi unus deus. quem ergo reparatorem hominis uides, auctorem 
 hominis esse non dubites. 
 
 
 Ipse in primis absque peccato hominem fecit, qui in secundis a uinculo 
 peccati hominem cum patre et filio regenerator absoluit. uide quomodo 
 apostolus in epistula Corinthiorum opera spiritus sancti uirtutesque 
 concelebrat ita dicens: unicuique autem datur per spiritum 
 sermo sapientiae, alii sermo scientiae secundum eundem

 

 
 
 
 spiritum, alteri fides in eodem spiritu, alii gratia curationum 
 in uno spiritu, alii genera linguarum, operatio uirtutum, 
 alii prophetia. haec omnia operatur unus atque idem 
 spiritus diuidens singulis prout uult. 
 
 Et quomodo dicimus, ministerialis est, qui miracula tantorum charismatum 
 arbitrio propriae uoluntatis et iure dominationis exercuit? de 
 quo sub trinitatis distinctione legimus per prophetam: uerbo domini 
 caeli firmati sunt et spiritu oris eius omnis uirtus eorum. 
 spiritu oris dixit propheta, non operis, ut eum tamquam de substantia 
 patris noueris processisse. et ideo dicit: spiritus, qui ex patre procedit. 
 spiritu oris eius omnis uirtus eorum: caelorum uirtutes, 
 id est angelos, dominationes, thronos ac principatus, sicut per patrem 
 et filium ita etiam per spiritum sanctum creatos esse ueritas loquitur. 
 
 Non ergo sine immani sacrilegio creaturam dixeris, quem totius caelestis 
 militiae perspicis creatorem. secundum haec in trium proprietate 
 ac numero personarum unam potentiam, unam gloriam, unam cognosce . 
 naturam, ne cum Iudaeis ac Patripassianis sine tribus personis filium 
 aut sanctum spiritum neges aut sine una substantia cum gentilibus 
 tl\'ęs deos credere comproberis.