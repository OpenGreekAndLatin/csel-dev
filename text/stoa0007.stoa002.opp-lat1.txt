I. DE SITV HIERVSALEM. 
 
 De situ Hierusalem nunc quaedam scribenda sunt pauca ex 
 his, quae mihi sanctus dictauit Arculfus, ea uero, quae in 
 aliorum libris de eiusdem ciuitatis positione repperiuntur, a 
 nobis praetermittenda sunt. In cuius magno murorum ambitu 
 idem Arculfus octoginta quattuor numerauit turres et portas 
 bis ternas, quarum per circuitum ciuitatis ordo sic ponitur: 
 Porta Dauid ad occidentalem partem montis Sion prima numeratur, 
 secunda porta uillae Fullonis, tertia porta sancti Stephani, 
 quarta porta Beniamin, quinta portula, hoc est paruula porta; 
 ab hac per gradus ad uallem Iosaphat descenditur; sexta porta 
 Tecuitis. Hic itaque ordo per earundem portarum et turrium 
 intercapidines a porta Dauid supra memorata per circuitum 
 septemtrionem uersus, exinde ad orientem dirigitur. Sed quamlibet 
 sex portae in muris numerentur, celebriores tamen ex 
 eis < tres > portarum introitus frequentantur, unus ab occidentali, 
 alter a septemtrionali, tertius ab orientali parte. Ea uero 
 pars murorum cum interpositis turribus, quae a supra descripta 
 Dauid porta per aquilonale montis Sion supercilium, quod a 2 
 meridie supereminet ciuitati, usque ad eam eiusdem montis 
 frontem dirigitur, quae praerupta rupe orientalem respicit 
 plagam, nullas habere portas conprobatur.

 
 
 
 
 Sed et hoc etiam non esse praetereundum uidetur, quod 
 nobis sanctus Arculfus de huius ciuitatis in Christo honorificentia 
 praefatus narrauit inquiens: Diuersarum gentium 
 undique prope innumera multitudo quindecima die mensis 
 Septembris anniuersario more in Hierosolymis conuenire solet 
 ad commercia mutuis uenditionibus et emptionibus peragenda. 
 Unde fieri necesse est, ut per aliquot dies in eadem hospita 
 ciuitate diuersorum hospitentur turbae populorum, quorum 
 plurima camelorum et equorum asinorumque numerositas, 
 mulorum nec non et boum masculorum, diuersarum uectorum 
 rerum, per illas politanas plateas stercorum abominationes 
 propriorum passim sternit, quorum nidor non mediocriter 
 ciuibus inuehit molestiam, quae et ambulandi inpeditionem 
 praebent. Mirum dictu, post diem supra memoratarum recessionis 
 cum diuersis turmarum iumentis nocte subsequente 
 inmensa pluuiarum copia de nubibus effusa super eandem 
 descendit ciuitatem, quae totas abstergens abominabiles de 
 plateis sordes ablutam ab inmunditiis fieri facit eam. Nam 
 Hierosolymitanus ipse situs a supercilio aquilonali montis Sion 
 incipiens ita est molli a conditore deo dispositus decliuio

 

 

 
 
 
 usque ad humiliora aquilonalium orientaliumque murorum 
 loca, ut illa pluuialis exuberantia nullo modo in plateis stagnantium 
 aquarum in similitudinem supersedere possit, sed instar 
 fluuiorum de superioribus ad inferiora decurrat. Quae scilicet 
 caelestium aquarum inundatio per orientales interfluens portas 
 et omnia secum stercoralia auferens abominamenta uallem 
 Iosaphat intrans torrentem Cedron auget et post talem Hierosolymitanam 
 baptizationem continuatim eadem fluminalis exuberatio 
 cessat. Hinc ergo non neglegenter annotandum est, 
 quanti uel qualis honoris haec electa et praedicabilis ciuitas 
 in conspectu aeterni genitoris habeatur, qui eam sordidatam 
 diutius remanere non patitur, sed ob eius unigeniti honorificentiam 
 citius eam emundat, qui intra murorum eius ambitum 
 sanctae crucis et resurrectionis ipsius loca habet 
 honorifica. 
 
 
 Ceterum in illo famoso loco, ubi quondam templum magnifice 
 constructum fuerat, in uicinia muri ab oriente locatum 
 nunc Saraceni quadrangulam orationis domum, quam subrectis 
 tabulis et magnis trabibus super quasdam ruinarum reliquias 
 construentes uili fabricati sunt opere, ipsi frequentant, quae

 
 
 
 utique domus tria hominum milia simul, ut fertur, capere 
 potest. 
 
 Arculfus itaque de ipsius ciuitatis habitaculis a nobis 
 interrogatus respondens ait: Memini me et uidisse et frequentasse 
 multa ciuitatis eiusdem aedificia plurimasque domus 
 grandes lapideas per totam magnam ciuitatem intra moenia 
 circumdata mira fabricatas arte saepius considerasse, quae 
 omnia nunc a nobis sunt praetermittenda, ut aestimo, exceptis 
 eorum aedificiorum structuris, quae in locis sanctis, crucis 
 uidelicet et resurrectionis, mirifice fabricata sunt, de quibus 
 diligentius sanctum interrogauimus Arculfum, praecipue de 
 sepulchro Domini et ecclesia super illud constructa, cuius mihi 
 formam in tabula cerata ipse Arculfus depinxit.

II. DE ECCLESIA ROTVNDAE FORMVLAE SVPER SEPVLCHRVM DOMINI AEDIFICATA ET DE IPSIVS SEPVLCHRI FIGVRA ET EIVS TEGVRIOLI. 
 Quae utique ualde grandis ecclesia tota lapidea mira rotunditate 
 ex omni parte conlocata a fundamentis in tribus consurgens 
 parietibus inter unumquemque parietem et alterum latum 
 habens spatium uiae, tria quoque altaria in tribus locis parietis 
 medii artifice fabricatis: hanc rotundam et summam ecclesiam 
 supra memorata habentem altaria, unum ad meridiem respiciens, 
 alterum ad aquilonem, tertium ad occasum uersus, duodecim 
 mirae magnitudinis lapideae sustentant columnae. Haec bis

 

 
 
 
 quaternales portas habet, hoc est quattuor introitus, per tres e 
 regione interiectis uiarum spatiis stabilitos parietes, ex quibus 
 quattuor exitus ad uulturnum spectant, qui et caecias dicitur 
 uentus, alii uero quattuor ad eurum respiciunt. 
 
 In medio spatio huius interioris rotundae domus rotundum 
 inest in una eademque petra excisum tegurium, in quo possunt 
 ter terni homines stantes orare, et a uertice alicuius non 
 breuis staturae stantis hominis usque ad illius domunculae 
 camaram pes et semipes mensura in altum extenditur. Huius 
 tegurioli introitus ad orientem respicit, quod totum extrinsecus 
 electo tegitur marmore, cuius exterius summum culmen auro 
 ornatum auream non paruam sustentat crucem. In huius tegurii 
 aquilonea parte sepulchrum Domini in eadem petra interius 
 excisum habetur, sed eiusdem tegurii pauimentum humilius 
 est loco sepulchri. Nam a pauimento eius usque ad sepulchri 
 marginem lateris quasi trium mensura altitudinis palmorum 
 haberi dignoscitur. Sic mihi Arculfus, qui saepe sepulchrum 
 Domini frequentabat, indubitanter emensus pronuntiauit. 
 
 Hoc in loco proprietas siue discrepantia nominum notanda

 
 
 
 inter monumentum et sepulchrum. Nam illud saepe supra 
 memoratum rotundum tegurium alio nomine euangelistae monumentum 
 uocant, ad cuius hostium aduolutum et ab eius hostio 
 reuolutum lapidem resurgente Domino pronuntiant; sepulchrum 
 uero proprie dicitur ille locus in tegurio, hoc est in aquilonali 
 parte monumenti, in quo dominicum corpus linteaminibus inuolutum 
 conditum quieuit, cuius longitudinem Arculfus in 
 septem pedum mensura propria mensus est manu, quod uidelicet 
 sepulchrum non, ut quidam falso opinantur, duplex et 
 quandam de ipsa maceriolam petra habens excisam duo crura 
 et femora duo intercidentem et separantem, sed totum simplex 
 a uertice usque ad plantas lectum unius hominis capacem 
 super dorsum iacentis praebens in modum speluncae, introitum 
 a latere habens ad australem monumenti partem e regione 
 respicientem culmenque humile desuper eminens fabrefactum, 
 in quo utique sepulchro duodenae lampades iuxta numerum 
 XII sanctorum apostolorum semper die ac nocte ardentes 
 lucent, ex quibus quattuor in imo illius lectuli sepulchralis loco 
 inferius positae, aliae uero bis quaternales super marginem 
 eius superius conlocatae ad latus dexterum oleo nutriente 
 praefulgent. 
 
 Sed et hoc etiam notandum esse uidetur, quod mausoleum 
 Saluatoris, hoc est saepe supra memoratum tegurium, speleum 
 siue spelunca recte uocitari possit, de quo uidelicet Domino

 
 
 
 Iesu Christo in ea sepulto propheta uaticinatur dicens: Hic 
 habitabit in excelsa spelunca petrae fortissimae, et 
 paulo post de ipsius Domini resurrectione ad apostolos laetificandos 
 subinfertur: Regem cum gloria uidebitis. 
 
 Supradictae igitur rotundae ecclesiae formulam cum rotundo 
 teguriolo in medio eius collocato, in cuius aquilonali parte 
 dominicum habetur sepulchrum, subiecta declarat pictura nec 
 non et trium aliarum figuras ecclesiarum, de quibus inferius 
 intimabitur. 
 
 Has itaque quaternalium figuras ecclesiarum iuxta exemplar, 
 quod mihi, ut superius dictum est, sanctus Arculfus in paginula 
 figurauit cerata, depinximus, non quod possit earum 
 similitudo formari in pictura, sed ut dominicum monumentum, 
 licet tali uili figuratione, in medietate rotundae ecclesiae constitutum 
 monstretur aut quae huic propior ecclesia uel quae 
 eminus posita declaretur.

III. DE ILLO LAPIDE, QVI AD HOSTIVM MONVMENTI EIVS ADVOLVTVS EST, QVEM ANGELVS DOMINI DE CAELO DESCENDENS POST RESVRRECTIONEM EIVS REVOLVIT. 
 Sed inter haec de illo supra memorato lapide, qui ad 
 hostium monumenti dominici post ipsius Domini sepultionem

 

 
 
 
 
 
 
 crucifixi multis trudentibus uiris aduolutus est, breuiter intimandum 
 esse uidetur, quem Arculfus intercisum et in duas 
 diuisum partes refert, cuius pars minor ferramentis dolata 
 quadratum altare in rotunda supra scripta ecclesia ante hostium 
 saepe illius memorati tegurii, hoc est dominici monumenti, 
 stans constitutum cernitur; maior uero illius lapidis pars aeque 
 circumdolata in orientali eiusdem ecclesiae loco quandrangulum 
 aliud altare sub linteaminibus stabilitum exstat. 
 
 De illius ergo petrae coloribus, in qua illud saepe dictum 
 tegurium dolatorum ferramentis interius cauatum dominicumque 
 sepulchrum in aquilonali loco ipsius habens de una eademque 
 petra excisum, qua et monumentum, hoc est ipsum tegurium, 
 Arculfus a me interrogatus dixit: Illud dominici monumenti 
 tegurium nullo intrinsecus ornatu tectum usque hodie per 
 totam eius cauaturam ferramentorum ostendit uestigia, quibus 
 dolatores siue excisores in eodem usi sunt opere; color uero 
 illius eiusdem petrae monumenti et sepulchri non unus, sed 
 duo permixti uidentur, ruber utique et albus, unde et bicolor 
 eadem ostenditur petra. Sed de his ista sufficiant.

IIII. DE ECCLESIA SANCTAE MARIAE, QVAE ROTVNDAE COHAERET ECCLESIAE. 
 Ceterum de sanctorum structuris locorum pauca addenda 
 sunt aliqua. Illi rotundae ecclesiae supra saepius memoratae,

 
 
 
 quae et Anastasis, hoc est resurrectio, uocitatur, quae in loco 
 dominicae resurrectionis fabricata est, a dextera cohaeret parte 
 sanctae Mariae matris Domini quadrangulata ecclesia.

V. DE ILLA ECCLESIA, QVAE IN CALVARIAE LOCO CON- STRVCTA EST. 
 Alia uero pergrandis ecclesia orientem uersus in illo fabricata 
 est loco, qui hebraice Golgotha uocitatur, cuius in superioribus 
 grandis quaedam aerea cum lampadibus rota in funibus 
 pendet, infra quam magna argentea crux infixa statuta est 
 eodem in loco, ubi quondam lignea crux, in qua passus est 
 humani generis Saluator, infixa stetit. 
 
 In eadem uero ecclesia quaedam in petra habetur excisa 
 spelunca infra locum dominicae crucis, ubi super altare pro 
 quorundam honoratorum animabus sacrificium offertur, quorum 
 corpora interim in platea iacentia ponuntur ante ianuam eiusdem 
 Golgothanae ecclesiae, usquequo finiantur illa pro ipsis 
 defunctis sacrosancta mysteria.

VI. DE BASILICA, QVAM CONSTANTINVS VICINAM SVPRA DICTAE ECCLESIAE IN EODEM FABRICAVIT LOCO, VBI CRVX DOMINI BVINIS SVPERATA POST MVLTA TEMFORA REFOSSA INVENTA EST TERRA. 
 Huic ecclesiae in loco Caluariae quadrangulata fabricatae 
 structura lapidea illa uicina orientali in parte cohaeret basilica

 
 
 
 magno cultu a rege Constantino constructa, quae et Martyrium 
 appellatur, in eo, ut fertur fabricatum loco, ubi crux Domini cum 
 aliis latronum binis crucibus sub terra abscondita post ducentorum 
 XXXIII cyclos annorum ipso Domino donante reperta est. 
 
 Inter has itaque duales ecclesias ille famosus occurrit 
 locus, in quo Abraham patriarcha altare conposuit super 
 illud inponens lignorum struem, et ut Isaac suum immolaret 
 filium, euaginatum arripuit gladium, ubi nunc mensa 
 habetur lignea non parua, super quam pauperum eleemosynae 
 a populo offeruntur. Sed et hoc mihi diligentius interroganti 
 sanctus addidit Arculfus inquiens: Inter Anastasim, hoc est 
 illam saepe supra memoratam rotundam ecclesiam, et basilicam 
 Constantini quaedam patet plateola usque ad ecclesiam Golgothanam, 
 in qua uidelicet plateola die et nocte semper lampades 
 ardent.

VII. DE ALIA EXEDRA INTER ECCLESIAM CALVARIAE ET CON- STANTINI BASILICAM SITA, IN QVA CALIX DOMINI ET SPONGIA IN EO RECONDITA HABETVR, DE QVA IN LIGNO PENDENS ACETVM SVXERAT ET VINVM. 
 Inter illam quoque Golgothanam basilicam et Martyrium 
 quaedam inest exedra, in qua est calix Domini, quem a se 
 benedictum propria manu in cena pridie quam pateretur ipse 
 conuiua apostolis tradidit conuiuantibus, qui argenteus calix

 
 
 
 sextarii Gallici mensuram habens duasque ansulas in se ex 
 utraque parte continens conpositas, in quo utique calice illa 
 inest spongia, quam aceto plenam hysopo circumponentes 
 Dominum crucifigentes obtulerunt ori eius: de hoc eodem 
 calice, ut fertur, Dominus post resurrectionem cum apostolis 
 conuiuans bibit, quem sanctus Arculfus uidit et per illius 
 scrinioli, ubi reconditus habetur, operculi foramen pertusi 
 manu tetigit propria osculatus; quem uidelicet calicem uniuersus 
 ciuitatis populus cum ingenti ueneratione frequentat.

VIII. DE LANCEA MILITIS, QVA LATVS DOMINI IPSE PVPVGIT. 
 Idem Arculfus nihilominus et illam conspexit lanceam militis, 
 qua latus Domini in cruce pendentis ipse percusserat. Haec 
 eadem lancea in porticu illius Constantini basilicae inserta 
 habetur in cruce lignea, cuius hastile in duas intercisum est 
 partes, quam similiter tota Hierosolymitana frequentans osculatur 
 et ueneratur ciuitas.

VIIII. DE SVDARIO ILLO, QVO DOMINI CAPVT SEPVLTI CON- TECTVM EST. 
 De illo quoque sacrosancto Domini sudario, quod in sepulchro 
 super caput ipsius fuerat positum, sancti Arculfi relatione 
 cognouimus, qui illud propriis conspexit obtutibus, hanc, quam 
 nunc craxamus, narrationem, quam totus Hierosolymitanus 
 ueram esse protestatur populus; plurimorum namque testimonio 
 fidelium Hierosolymitanorum ciuium hanc

 
 
 
 pronuntiationem sanctus Arculfus didicit, qui sic ipso intentius audiente 
 saepius pronuntiarunt dicentes:
 
 Ante annos ferme ternos sacrosanctum linteolum, quod quidam 
 satis idoneus credulus Iudaeus de sepulchro Domini statim 
 post eius resurrectionem furatus multis diebus apud se occultauit, 
 ipso donante Domino post multorum circulos annorum 
 repertum in notitiam totius populi uenit. Ille igitur felix et 
 fidelis furax illud dominicum sudarium, quod inprimis furanter 
 abstulit, in extremis constitutus duobus filiis manifestans accersitis 
 detulit dicens: 40 filioli mei, nunc optio uobis datur. 
 Dicat ergo quisquis e duobus, quid potius optare desideret 
 unus, ut et ego indubitanter scire possim, quis ex uobis erit, 
 cui iuxta propriam optionem aut omnem substantiam meam, 
 quam habeo, commendare debeo, aut hoc solummodo sacrum 
 Domini sudarium.\' Quibus auditis ex ore patris uerbis unus, qui 
 optauit genitoris diuitias accipere uniuersas, suscepit eas a 
 fratre iuxta promissionem a patre sub testamento commendatas. 
 Mirum dictu, ex illa die omnes eius diuitiae et patrimonia 
 omnia, propter quae sudarium Domini uendidit, decrescere 
 coeperunt et uniuersa, quae habuit, diuersis casibus perdita 
 ad nihilum redacta sunt, alter uero supradicti beati furacis 
 filius beatus, qui sudarium Domini omnibus praetulit patrimoniis, 
 ex qua die illud de manu morientis accepit genitoris, 
 magis ac magis crescens donante deo terrenis etiam opibus 
 est ditatus nec fraudatus caelestibus. Et ita hoc dominicum

 
 
 
 sudarium patres filiis de eiusdem ter beati hominis semine 
 nati quasi hereditario iure fideles fidelibus secundum eorum 
 prosapiae seriem fideliter usque ad quintam commendabant 
 generationem. Sed post quintae generationis tempora annorum 
 multis processibus transactis eiusdem cognationis deficientibus 
 hereditariis fidelibus sacrum linteum in manus aliquorum infidelium 
 Iudaeorum deuenit, qui et ipsi, quamlibet indigni 
 tali munere, tamen illud honorifice amplexi diuina donante 
 largitione nimis diuersis locupletati opibus diuites facti sunt. 
 Iudaei uero credentes orta in populo de sudario Domini certa 
 narratione coeperunt cum infidelibus Iudaeis de sacro illo 
 linteamine fortiter contendere, totis uiribus illud appetentes 
 in manus accipere. Quae subnixa contentio Hierosolymitanam 
 plebem in duas diremit partes, hoc est fideles credulos contra 
 infideles incredulos. Unde et Saracenorum rex nomine Mauias 
 ab utrisque interpellatus partibus ad eos incredulos Iudaeos, 
 qui sudarium Domini pertinaciter retinebant, coram praesentibus 
 Iudaeis Christianis inter utrosque diiudicans dixit: \'Sacrum 
 quod habetis linteolum date in meam manum*. Qui regis 
 uerbo obtemperantes illud de scrinio proferentes regnatoris 
 in sinum deponunt. Quod cum magna reuerentia suscipiens 
 rex in platea coram omni populo rogum fieri iussit, quo nimia 
 inflammatione ardente surgens ipse et ad ipsum accedens 
 rogum eleuata uoce ad utrasque discordes dixit partes: \'Nunc 
 Christus mundi saluator passus pro humano genere, qui hoc,

 
 
 
 quod nunc in sinu contineo, sudarium in sepulchro suum super 
 caput habuit positum, inter uos de hoc eodem linteo contendentes 
 per flammam iudicet ignis, ut sciamus, cui parti horum 
 duum exercituum contentiosorum hoc tale donum condonare 
 dignetur\'. Et haec dicens sacrum Domini sudarium proiecit 
 in flammas. Quod nullo modo ignis tangere potuit, sed integrum 
 et incolume de rogo surgens quasi auis expansis alis 
 coepit in sublime uolare et utrasque dissidentes contra se 
 populi partes et quasi in procinctu belli consertas sedentes 
 acies de summis prospiciens duas in uacuo aere per aliquorum 
 interuallum momentorum circumuolans, proinde paulatim descendens, 
 deo gubernante ad partem Christianorum interim 
 Christum iudicem exorantium declinans in eorum sinu consedit. 
 Qui deo gratias leuatis ad caelum manibus agentes cum ingenti 
 laetatione ingeniculantes sudarium Domini magna cum 
 honorificentia suscipiunt ad se de caelo uenerabile emissum 
 donum hymnificasque laudes Christo eius donatori referunt 
 et in scrinio ecclesiae in alio inuolutum linteamine recondunt. 
 Quod noster frater Arculfus alia die de scrinio eleuatum 
 uidit et inter populi multitudinem illud osculantis et ipse 
 osculatus est in ecclesiae conuentu, mensuram longitudinis 
 quasi octenos habens pedes. De quo haec dicta sufficiant.

X. DE ALIO SACRO LINTEO QVOD SICVT FERTVR SANCTA MARIA VIRGO MATER DOMINI CONTEXVERAT. 
 Aliud quoque linteamen maius Arculfus in eadem Hierosolymitana 
 ciuitate uidit, quod, ut fertur, sancta Maria contexuit 
 et ob id magna reuerentia in ecclesia habitum totus ueneratur 
 populus. In quo uidelicet linteo duodecim apostolorum formulae 
 habentur intextae et ipsius Domini imago figurata. Cuius linteaminis 
 una pars rubei coloris et altera e regione in altero 
 latere uiridis habetur.

XI. DE ALIA SVMMA COLVMNA IN ILLO SITA LOCO, VBI CRUCE DOMINI SVPERPOSITA MORTVVS REVIXIT IVVENIS. 
 De aliqua ualde summa columna, quae a locis sanctis ad 
 septemtrionem in medio ciuitatis stans pergentibus obuia habetur, 
 breuiter dicendum est. Haec eadem columna, in eo statuta loco, 
 ubi mortuus iuuenis cruce Domini superposita reuixit, mirum in 
 modum in aestiuo solstitio meridiano tempore ad centrum caeli 
 sole perueniente umbram non facit, solstitio autem transmisso, 
 quod est VIII kal. Iul., ternis diebus interiectis paulatim 
 decrescente die umbram primum facit breuem, deinde processu 
 dierum longiorem. Haec itaque columna, quam solis claritas 
 in aestiuo solstitio meridianis horis stantis in centro caeli e 
 regione desuper circumfulgens ex omni parte circumfusa

 

 
 
 
 perlustrat, Hierosolymam orbis in medio terrae sitam esse protestatur. 
 Unde et psalmographus propter sancta passionis et resurrectionis 
 loca, quae intra ipsam Heliam continentur, uaticinans 
 canit: Deus autem rex noster ante saeculum operatus 
 est salutem in medio terrae, hoc est Hierusalem, quae 
 mediterranea et umbilicus terrae dicitur.

XII. DE ECCLESIA SANCTAE MARIAE IN VALLE IOSAPHAT FABRICATA, IN QVA MONVMENTVM EIVS HABETVR. 
 Sanctorum locorum sedulus frequentator, sanctus Arculfus, 
 sanctae Mariae ecclesiam in ualle Iosaphat frequentabat, cuius 
 dupliciter fabricatae inferior pars sub lapideo tabulato mirabili 
 rotunda structura est fabricata, in cuius orientali parte altarium 
 habetur, ad dexteram uero eius partem sanctae Mariae saxeum 
 inest uacuum sepulchrum, in quo aliquando sepulta pausauit. 
 Sed de eodem sepulchro quomodo uel quo tempore aut a quibus 
 personis sanctum corpusculum eius sit sublatum, uel quo 
 loco resurrectionem exspectat, nullus, ut fertur, pro certo scire 
 potest. Hanc inferiorem rotundam sanctae Mariae ecclesiam 
 intrantes illam uident petram ad dexteram parieti insertam, 
 supra quam Dominus in agro Gethsamani illa nocte, qua tradebatur 
 a Iuda in manus hominum peccatorum, flexis orauit 
 genibus ante horam traditionis eius, in qua uidelicet petra 
 duorum uestigia genuum eius quasi in cera mollissima

 

 
 
 
 profundius inpressa cernuntur. Ita nobis noster frater Arculfus 
 pronuntiauit, sanctorum uisitator locorum, qui haec, quae nos 
 describimus, propriis conspexit oculis. In superiore igitur 
 aeque rotunda ecclesia sanctae Mariae IIII altaria inesse monstrantur.

XIII. DE TVRRE IOSAPHAT IN EADEM CONSTRVCTA VALLE. 
 In eadem supra memorata ualle non longe ab ecclesia 
 sanctae Mariae turris Iosaphat monstratur, in qua ipsius 
 sepulchrum cernitur.

XIIII. DE MONVMENTIS SVMEON ET IOSEPH. 
 Cui uidelicet turriculae quaedam lapidea domus a dextera 
 cohaeret parte de rupe excisa et separata montis Oliueti, in 
 qua intrinsecus ferramentis cauata duo monstrantur sepulchra 
 sine aliquo ornatu,. quorum unum illius Symeonis iusti uiri 
 est, qui infantulum dominum Iesum in templo ambis amplexus 
 manibus de ipso prophetauit, alterum uero aeque iusti Ioseph, 
 sanctae Mariae sponsi et domini Iesu nutritoris.

XV. DE SPELVNCA IN RVPE MONTIS OLIVETI HABITA CONTRA VALLEM IOSAPHAT, IN QVA IIII MENSAE ET PVTEI SVNT DVO. 
 In latere montis Oliueti quaedam inest spelunca haut procul 
 ab ecclesia sanctae Mariae in eminentiore loco posita contra

 

 

 
 
 
 uallem Iosaphat, in qua duo profundissimi habentur putei, quorum 
 unus sub monte in altum infinita profunditate productus extenditur, 
 alter uero in speluncae pauimento, cuius uastissima, ut 
 fertur, cauitas in profundum dimersa discendens recto tractu 
 dirigitur, qui duo putei semper supercluduntur. In eadem ergo 
 spelunca quatuor insunt lapideae mensae, quarum una est iuxta 
 introitum speluncae ab intus sita domini Iesu, cui procul dubio 
 mensulae sedes ipsius adhaeret, ubi cum duodenis apostolis simul 
 ad alias mensas ibidem habitas sedentibus et ipse conuiua aliquando 
 recumbere saepe solitus erat. Illius putei os conclusum, 
 quem in pauimento speluncae inesse supra descripsimus, apostolorum 
 mensis propius haberi monstratur. Huius speluncae 
 portula ligneo, ut refert sanctus Arculfus, concluditur hostio, 
 qui eandem Domini speluncam saepius frequentauit.

XVI. DE PORTA DAVID. 
 Porta Dauid montis Sion molli cliuo ab occidentali adhaeret 
 parte. Per eandem de ciuitate egredientibus portam et montem 
 Sion proximum ad sinistram habentibus pons lapideus occurrit 
 eminus per uallem in austrum recto tramite directus arcibus 
 suffultus.

XVII. DE ILLO LOCO, VBI IVDAS SCARIOTHIS LAQVEO SE SVSPENDIT. 
 Ad cuius medietatem ab occasu ille uicinus habetur locus, 
 ubi ludas Scariothis disperatione coactus laqueo se suspendens

 
 
 
 disperierat. Ibidem et grandis hodieque monstratur ficus, de 
 cuius, ut fertur, uertice inlaqueatus pependit, ut de ipso 
 Iuda Iuuencus presbyter uersificus cecinit: 
 Informem rapuit ficus de uertice mortem.

XVIII. DE FORMA GRANDIS BASILICAE IN MONTE SION FABRI- CATAE ET DE IPSIVS MONTIS SITV. 
 Et quia paulo superius montis Sion mentio intercessit, de 
 quadam pergrandi basilica in eo constructa quaedam breuiter 
 succincteque intimanda sunt, cuius sic describitur formula: 
 Hic petra monstratur, super quam Stephanus lapidatus extra 
 ciuitatem obdormiuit. Extra hanc supra descriptam grandem 
 basilicam, quae intrinsecus talia sancta conplectitur loca, alia 
 memorabilis exstat ad occidentalem partem eius petra, super 
 quam, ut fertur, flagellatus est Dominus. Haec itaque apostolica 
 ecclesia, ut supra dictum est, in montis Sion superiore campestri 
 planitie lapidea est fabricata structura.

XVIIII. DE ILLO AGELLVLO, QVI HEBRAICE ACHELDEMACH VOCITATVR. 
 Hunc paruum agellulum ad australem montis Sion partem 
 situm noster Arculfus saepe frequentans uisitabat, lapidum 
 maceriam habentem, in quo diligentius plurimi humantur

 

 

 
 
 
 
 
 
 peregrini, alii uero ex ipsis aut pannis aut pelliculis tecti neglegentius 
 relinquuntur inhumati super terrae faciem putrefacti 
 iacentes.

XX. DE ASPERIS ET PETROSIS LOCIS AB HIERVSALEM VSQVE AD CIVITATEM SAMVHELIS LATE PATENTIBVS ET VSQVE AD CAESAREAM PALAESTINAE OCCASVM VERSVS SVCCEDENTIBVS. 
 Ab Helia septemtrionem uersus usque ad Samuhelis ciuitatem, 
 quae Armathem nominatur, terra petrosa et aspera 
 per quaedam monstratur interualla, ualles quoque spinosae 
 usque ad Tamniticam regionem patentes. Aliter uero a supradicta 
 Helia et monte Sion qualitas regionum monstratur usque 
 ad Caesaream Palaestinae occasum uersus; nam quamuis aliqua 
 repperiantur angusta et breuia aspera loca interposita, praecipue 
 tamen latiores plani monstrantur campi interpositis oliuetis 
 laetiores.

XXI. DE MONTE OLIVARVM. 
 Aliarum arborum genera exceptis uitibus et oliuis in monte 
 Oliueti, ut refert sanctus Arculfus, raro repperiri possunt, segetes 
 uero frumenti et ordei in eo ualde laete consurgunt; non enim 
 brucosa, sed herbosa. et florida illius terrae qualitas demonstratur.

XXII. DE ALTITVDINE ET QVALITATE TERRAE ILLIVS. 
 Altitudo autem eius aequalis esse altitudini Sionei montis 
 uidetur, quamuis mons Sion ad montis Oliueti conparationem 
 in geometricae demensionibus, latitudine uidelicet et longitudine, 
 paruus et angustus esse uideatur. Inter hos duos 
 montes uallis Iosaphat, de qua superius dictum est, media 
 interiacet a septemtrionali plaga in australem porrecta partem.

XXIII. XXIIII. DE LOCO DOMINICAE ASCENSIONIS ET ECCLESIA IN EO AEDIFICATA. 
 In toto monte Oliueti nullus alius locus altior esse uidetur 
 illo, de quo Dominus ad caelos ascendisse traditur, ubi 
 grandis ecclesia stat rotunda ternas per circuitum cameratas 
 habens porticus desuper tectas. Cuius uidelicet rotundae ecclesiae 
 interior domus sine tecto et sine camera ad caelum sub 
 aere nudo aperta patet, in cuius orientali parte altare sub 
 angusto protectum tecto constructum extat. Ideo itaque interior 
 illa domus cameram supra collocatam non habet, ut de illo 
 loco, in quo postremum diuina institerant uestigia, cum in 
 caelum Dominus in nube subleuatus est, uia semper aperta 
 et ad aethera caelorum directa oculis in eodem loco exorantium 
 pateat. 
 
 Nam cum haec, de qua nunc pauca commemorantur, basilica 
 fabricaretur, idem locus uestigiorum Domini, ut alibi scriptum

 

 
 
 
 repertum est, continuari pauimento cum reliqua stratorum 
 parte non potuit, siquidem quaecumque adplicabantur, insolens 
 humana suscipere terra respueret in ora adponentium excussis 
 marmoribus. Quin etiam calcati deo pulueris adeo perenne 
 documentum est, ut uestigia cernantur inpressa, et cum cotidie 
 confluentium fides a Domino calcata diripiat, damnum tamen 
 arena non sentit et eandem adhuc sui speciem ueluti inpressis 
 signata uestigiis terra custodit. 
 
 In eodem igitur loco, ut sanctus refert Arculfus, sedulus 
 eiusdem frequentator, aerea grandis per circuitum rota desuper 
 explanata collocata est, cuius altitudo usque ad ceruicem 
 haberi monstratur mensurata. In cuius medietate non parua 
 patet pertusura, per quam desuper apertam uestigia pedum 
 Domini plane et lucide inpressa in puluere demonstrantur. 
 Illa quoque in rota ab occidentali parte quasi quaedam semper 
 patet porta, ut per eam intrantes facile adire locum sacrati 
 pulueris possint et per apertam desuper eiusdem rotae foramen 
 de sacro puluere porrectis manibus particulas sumant. 
 
 Igitur nostri Arculfi de loco uestigiorum Domini narratio 
 cum aliorum scriptis recte concordat, quod nec culmine domus 
 nec aliquo speciali inferiore et uiciniore tegmine ullo quoque 
 modo protegi potuerit, ut semper manifeste ab uniuersis eius 
 frequentatoribus conspiciatur et dominicorum uestigia pedum 
 in eiusdem loci puluere depicta clare demonstrentur. Haec 
 enim eadem dominica uestigia ingentis claritudine lampadis

 
 
 
 supra eandem rotam in trocleis pendentis die et nocte flammantis 
 inluminantur. 
 
 Illius itaque supra memoratae ecclesiae rotundae in occidentali 
 parte bis quaternales superne fabrefactae habentur fenestrae 
 ualuas habentes uitreas, quibus utique fenestris eiusdem 
 numeri uicinae lampades intrinsecus e regione positae in 
 funibus pendentes ardent, quae uidelicet lampades sic collocatae, 
 ut unaquaeque lampas nec superius nec inferius pendeat, sed 
 quasi adhaerens eidem fenestrae uideatur, cui interius e regione 
 propinqua specialiter cernitur. Quarum utique lampadum in 
 tantum claritas refulget, ut earum lumine quasi de superiore 
 montis Oliueti loco coruscantium per uitrum habundanter effuso 
 non tantum ea eiusdem montis pars, quae ad occasum uersus 
 eidem adhaeret rotundae et lapideae basilicae, sed etiam ciuitatis 
 Hierosolymae de ualle Iosaphat ascensus per quosdam 
 gradus in altum sublimatus clare quamlibet in tenebrosis 
 noctibus mirabiliter inlustretur et maior eiusdem pars urbis 
 anterior e regione positae similiter eadem inluminetur claritudine. 
 Haec fulgida et praedicabilis octenalium magnarum coruscatio 
 lucernarum de monte sancto et de loco dominicae ascensionis 
 noctu refulgentium maiorem, ut Arculfus refert, diuini amoris 
 alacritatem credulorum respicientium cordibus infundit quendamque 
 pauorem mentis cum ingenti interna conpunctione 
 incutit. 
 
 Sed et hoc nobis non esse tacendum uidetur, quod saepe 
 memoratus Arculfus de hac eadem rotunda ecclesia mihi

 
 
 
 diligentius interroganti retulit dicens: In anniuersaria diei 
 dominicae ascensionis sollemnitate per omnes annos ualidissimi 
 flaminis procella meridianis horis post peracta in eadem basilica 
 sacrosancta missarum sollemnia forti impetu inruere in tantum 
 solet, ut nullus hominum stare uel etiam sedere in illa ecclesia 
 et uicinis ei locis quoquo possit modo, sed omnes tamdiu in 
 terra prostratis uultibus superstrati iacent, donec illa terribilis 
 procella pertranseat. Huius terrifici flatus causa facit, ut illa 
 pars domus habere cameram non possit, quae supra locum 
 inpressorum Domini uestigiorum, qui intra supradictae rotae 
 medium foramen apertae monstratur, ad caelum semper patefacta 
 appareat; nam quascunque materias desuper ad cameram 
 conponendam, si quando humanae manus ars aedificare conabatur, 
 supra memorati diuinitus emissa uenti ualiditas distruebat. 
 De hac itaque formidabili procella sanctus Arculfus 
 taliter nobis enarrauit, qui eadem hora, qua in die dominicae 
 ascensionis ille ualidissimus inruit flatus, et ipse praesens in 
 eadem ecclesia Oliueti interfuit montis. Cuius uidelicet rotundae 
 ecclesiae figura uili quamuis pictura sic depicta declaratur, 
 aereae nec non in eius medietate collocatae rotae formula hac 
 discriptiuncula monstratur subiecta. 
 
 Sed et hoc etiam sancti Arculfi relatione didicimus, quod 
 in eadem rotunda ecclesia ad consuetum octo supra memoratarum 
 noctu intrinsecus refulgentium lucernarum prope innumerabiles 
 in nocte festiua dominicae ascensionis aliae adici 
 soleant lampades, quarum terribili et ammirabili coruscatione

 
 
 
 
 
 
 per uitreas fenestrarum ualuas habundanter effusa mons Oliueti 
 non solum inluminari, sed etiam ardere totus uidetur totaque 
 ciuitas inlustrari in humiliore et uicino sita loco.

XXV. DE SEPVLCHRO LAZARI ET ECCLESIA SVPER ILLVD AEDIFICATA. 
 Arculfus sanctorum supra memoratorum frequentator locorum 
 quendam Bethaniae campulum magna oliuarum silua circumdatum 
 uisitauit.

XXVI. DE MONASTERIO EIDEM ADHAERENTE. 
 Ubi grande inest monasterium et grandis basilica supra 
 illam aedificata speluncam, de qua Dominus quadriduanum 
 mortuum suscitauit Lazarum.

XXVII. DE ECCLESIA AD DEXTERAM BETHANIAE PARTEM CONSTRVCTA. 
 De alia celebriore ecclesia ad australem Bethaniae partem 
 in eo montis Oliueti loco fundata, in quo Dominus ad 
 discipulos habuisse sermonem dicitur, breuiter scribendum 
 arbitramur. Hinc non neglegenter inquirendum est, qualem 
 sermonem et quo tempore uel ad quas speciales personas 
 discipulorum Dominus sit locutus. Quae tria, si trium euangelia 
 scriptorum aperire uoluerimus, Matthaei, Marci, Lucae, nobis 
 manifeste clarebunt, qui de sermonis qualitate concinentes 
 loquuntur; de loco ipsius conuentionis nemo dubitare poterit

 
 
 
 et de sermonis forma, qui Matthaei euangelium legit, ubi de 
 Domino ipse commemorat euangelista dicens: Sedente autem 
 eo super montem Oliueti accesserunt ad eum discipuli 
 secreto dicentes: Dic nobis, quando haec erunt? Et 
 quod signum aduentus tui et consummationis saeculi? 
 De personis interrogantium hic Matthaeus tacuit, sed Marcus 
 non tacet, qui ita scribit dicens: Interrogabant eum separatim- 
 1\'atim Petrus et Iacobus et Iohannes et Andreas. 
 Quibus interrogantibus respondens qualitatem habiti sermonis 
 iuxta tres superius commemoratos euangelistas ostendit ita 
 dicendo: Videte, ne quis uos seducat. Multi enim uenient 
 in nomine meo dicentes, quia ego sum Christus, 
 et cetera sequentia de nouissimis temporibus et saeculi consummatione, 
 quae Matthaeus prolixo sermone prosequitur usque 
 ad eum locum, quo et de tempore huius manifeste idem 
 euangelista ex uerbis Domini protracti sermonis ostendit ita 
 dicens: Et factum est, cum consummasset Iesus sermones 
 hos omnes, dixit discipulis suis: Scitis, quia post 
 biduum pascha fiet et filius hominis tradetur, ut crucifigatur 
 et cetera. Aperte ergo ostenditur Dominum in die quartae 
 feriae biduo restante usque ad primam azymorum diem, 
 quae dicitur pascha, supra commemoratum sermonem prolixum 
 ad interrogantes fuisse locutum quatuor supradictos discipulos. 
 In loco itaque habiti illius sermonis superius memorata

 

 
 
 
 ob recordationem fundata ecclesia in magna habetur honorificentia. 
 
 Hucusque de locis sanctis Hierosolymitanae ciuitatis et 
 montis Sion montisque Oliueti et uallis Iosaphat interiacentis 
 iuxta sancti Arculfi eorundem frequentatoris locorum certam 
 narrationem sufficiat descripsisse.

I. DE BETHLEM CIVITATIS SITV. 
 
 In huius nostri secundi libelli exordio de situ Bethlem 
 ciuitatis, in qua noster Saluator ex uirgine sancta nasci dignatus 
 est, pauca breuiter craxanda sunt aliqua. Quae ciuitas non 
 tam situ grandis, sicuti nobis Arculfus retulit, qui eam frequentauit, 
 quam fama praedicabilis per uniuersarum gentium ecclesias 
 diffamata, in dorso sita <est> angusto undique ex omni 
 parte uallibus circumdato, quod utique terrae dorsum ab occidentali 
 plaga in orientalem partem quasi mille passibus porrigitur. 
 In cuius campestri planitie superiore humilis sine 
 turribus murus in circuitu per eiusdem monticuli extremitatis 
 supercilium constructus ualliculis hinc et inde circumiacentibus 
 supereminet mediaque intercapidine intra muros per longiorem 
 tramitem habitacula ciuium sternuntur.

II. DE LOCO NATIVITATIS DOMINI. 
 In eiusdem uero ciuitatis orientali et extremo angulo quasi 
 quaedam naturalis dimidia inest spelunca, cuius interior ultima 
 pars praesepe Domini nominatur, in quo natum puerum reclinauit 
 mater, alius uero supradicto contiguus praesepio introeuntibus 
 propior locus propriae natiuitatis dominicae traditur 
 fuisse. Illa ergo Bethlemitica spelunca praesepis dominici tota 
 intrinsecus ob ipsius Saluatoris honorificentiam marmore adornata 
 est pretioso; cui utique semiantro super lapideum cenaculum 
 sanctae Mariae ecclesia supra ipsum locum, ubi 
 Dominus natus specialius traditur, grandi structura fabricata, 
 fundata est.

III. DE ILLA PETRA EXTRA MVRVM SITA, SVPER QVAM AQVA PRIMAE LAVATIONIS EIVS POST NATIVITATEM EFFVSA EST. 
 De illa petra extra murum posita, super quam aqua primae 
 post natiuitatem dominici ablutionis corpusculi de muri summitate 
 inclinato, in quo fuit, effusa est uasculo, breuiter commemorandum 
 aestimo. Quae sacri lauacri aqua de muro effusa 
 in petra inferius iacente quasi quandam natura cauatam inuenit 
 fossam; quae eadem undula in primo dominico repleta 
 natalicio ex eadem die ad nostra usque tempora per multos 
 saeculorum circuitus purissima plena monstratur limpha sine 
 ulla defectione uel diminutione, nostro Saluatore hoc miraculum 
 a die natiuitatis suae peragente, de quo propheta canit:

 
 
 
 Qui eduxit aquam de petra et apostolus Paulus: Petra 
 autem erat Christus, qui de durissima contra naturam 
 petra in deserto sitienti populo consolatoriam produxit undam. 
 Idem ipse est dei uirtus et dei sapientia, qui et de Bethlemitica? 
 illa petra aquam eduxit eiusque lacunam plenam semper 
 limphis conseruat. Quam noster Arculfus propriis obtutibus 
 inspexit et in ea faciem lauit.

IIII. DE ILLA ECCLESIA, IN QVA ILLVD DAVITICVM CONSPI- CITVR MONVMENTVM. 
 Arculfus de sepulchro Dauid regis a me interrogatus hoc 
 nobis responsum dedit inquiens: Sepulchrum Dauid regis in 
 terra humati ego ipse non neglegenter inquirens frequentabam, 
 quod in parte media pauimenti ecclesiae sine aliquo habetur 
 superposito ornamento, humilem lapideam habens pyramidem 
 illud supra circumdantem lampademque semper superpositam 
 clare lucentem. Haec ergo ecclesia extra ciuitatis muros in 
 ualle contigua est fundata, quae Bethlemitico in parte aquilonali 
 monticulo cohaeret.

V. DE ALIA ECCLESIA, IN CVIVS INTERIORE PARTE SANCTI HIERONVMI SEPVLCHRVM HABETVR. 
 De sepulchro quoque sancti Hieronymi simili sollicitudine 
 nobis inquirentibus Arculfus si ait: Sepulchrum sancti Hieronymi, 
 de quo inquiritis, ego conspexi, quod in alia habetur ecclesia, 
 quae extra eandem ciuitatulam in ualle est. fabricata, quae in

 

 

 

 
 
 
 meridiano latere sita supra memorati dorso monticelli est contermina 
 Bethlemitici. Quod uidelicet Hieronymi sepulchrum 
 simili opere ut Dauiticum monumentum conpositum nullum 
 ornatum habet.

VI. DE MONVMENTIS ILLORVM TRIVM PASTORVM, QVOS NA- SCENTE DOMINO CAELESTIS CIRCVMFVLSIT CLARITVDO. 
 De monumentis illorum pastorum, quos nocte dominicae 
 natiuitatis caelestis circumfulsit claritudo, Arculfus nobis breuem 
 contulit relatiunculam inquiens: Trium illorum in ecclesia 
 pastorum tria frequentaui monumenta iuxta turrem Gader 
 humatorum, quae mille circiter passibus contra orientalem 
 plagam distant Bethlem. Quos in eodem loco nascente Domino, 
 hoc est prope turrem gregis, angelicae lucis claritas circumdedit, 
 in quo eadem ecclesia est fundata eorundem pastorum 
 continens sepulchra.

VII. DE SEPVLCHRO RACHEL. 
 Rachel in Effrata, hoc est in regione Bethlem, et liber 
 Geneseos sepultam narrat, sed et Locorum liber in eadem 
 regione iuxta uiam humatam refert Rachel. De qua uia Arculfus 
 mihi percunctanti respondens ait: Est quaedam uia regia, 
 quae ab Helia contra meridianam plagam Chebron ducit, cui 
 uiae Bethlem uicina VI milibus distans ab Hierusolyma ab 
 orientali plaga adhaeret. Sepulchrum uero Rachel in eadem

 

 
 
 
 uiae extremitate ab occidentali parte, hoc est in dextro latere, 
 habetur pergentibus Chebron cohaerens, uili operatione collocatum 
 et nullam habens adornationem, lapidea circumdatum 
 pyramide. Ibidem et nominis eius titulus hodieque monstratur, 
 quem Iacob maritus super illud erexit.

VIII. DE CHEBRON. 
 Chebron, quae et Mambre, olim Philistinorum metropolis 
 et habitaculum gigantum fuerat, et in qua Dauid septem 
 regnauit annis, nunc, sicut sanctus refert Arculfus, murorum 
 non habet ambitum, quaedam solummodo dirutae olim ciuitatis 
 in reliquiis uestigia ostendit ruinarum, uicos tamen quosdam 
 uili opere constructos et uillas, alias intra et alias extra illas 
 muralium reliquias distructionum, per campestrem collocatos 
 planitiem, in quibus uidelicet uicis et uillis multitudo populi 
 inhabitat.

VIIII. DE VALLE MAMBRE. 
 Ab orientali uero plaga eiusdem Chebron ager occurrit 
 speluncae duplicis respiciens Mambre, quem emit Abraham 
 ab Effron Hethaeo in possessionem duplicis sepulchri.

X. DE SEPVLCHRIS IIII PATRIARCHARVV. 
 In huius agelli ualle sanctus Arculfus locum sepulchrorum 
 Arbe uisitauit, hoc est quatuor patriarcharum, Abraham et 
 Isaac et Iacob et Adam primi hominis, quorum plantae non 
 sicut in aliis orbis regionibus ad orientem humatorum conuerti 
 moris est, sed ad meridiem uersae et capita contra septemtrionalem 
 plagam conuersa. Horum locus sepulchrorum quadrato 
 humili circumuenitur muro. Adam protoplastus, cui 
 peccanti continuo post perpetratum peccatum a deo creatore 
 dictum est: Terra es et in terram ibis, separatus a ceteris 
 tribus haut longe ad borealem illius extremam quadrangulati 
 lapidei ualli partem non in saxeo in petra exciso sepulchro 
 super terram, ut ceteri de semine eius honorati quiescunt, 
 sed in terra humatus humo tectus et ipse puluis in puluerem 
 uersus expectans resurrectionem cum uniuerso semine suo 
 pausat. Et sic de tali sepulchro eius ad ipsum de se ipso 
 prolata expletur diuina sententia. Et iuxta exemplum primi 
 parentis sepulchri ceteri tres patriarchae et ipsi uili puluere 
 tecti dormientes pausant. Quorum quatuor sepulchra habent 
 circumcisas et dolatas de singulis lapidibus superpositas quasi 
 ad formam alicuius basilicae paruas memorias fabricatas iuxta 
 . mensuram longitudinis et latitudinis uniuscuiusque sepulchri 
 formatas. Abraham et Isaac et Iacob tria sepulchra uicina 
 tribus superpositis candidis lapidibus, ad hanc, de qua

 
 
 
 scripsimus, figuram formatis, ut superius dictum est. proteguntur. 
 Adam uero sepulchrum superposito quidem, sed obscurioris 
 lapide coloris et uilioris operis protegitur. Trium quoque 
 feminarum uiliores et minores memorias ibidem conspexit 
 Arculfus, Sarrae uidelicet et Rebeccae et Liae, humatarum 
 in terra. Illorum itaque patriarcharum sepulcralis agellus a 
 muro illius antiquissimae Chebron in unius stadii spatio 
 orientem uersus distare dinoscitur. Quae utique Chebron, ut 
 fertur, ante omnes non solum Palaestinae ciuitates condita 
 fuerat, sed etiam uniuersas Aegyptiuas urbes in sua praecessit 
 conditione, quae nunc misere monstratur distructa. 
 
 Hucusque de sepulchris patriarcharum sufficiat craxasse. 
 Nunc de Mambre colle.

XI. DE MONTE ET QVERCV MAMBRE. 
 Mambre collis mille passibus a monumentis supra descriptis 
 ad boream separatus distat, herbosus ualde et floridus, respiciens 
 Chebron ab Affrico sibi occurrentem. Idem itaque monticellus 
 Mambre nominatus habet in cacumine campestrem planitiem, 
 ubi ad aquilonalem eiusdem cacuminis partem lapidea magna 
 fundata est ecclesia, in cuius dextrali parte inter duos grandis 
 eiusdem basilicae parietes, mirum dictu, quercus Mambre extat 
 in terra radicata, quae et quercus Abraham dicitur, eo quod 
 sub ea quondam angelos hospitio receperit. Quam sanctus

 

 
 
 
 Hieronymus alibi narrat ab exordio mundi usque ad Constantini 
 regis imperium permansisse, et fortassis ideo non 
 dixit penitus defecisse, quia eadem aetate, quamuis non tota 
 illa, sicuti prius fuerat, grandissima quercus monstrabatur, 
 tamen aliqua pars eius permansit in suo stabilita loco. Ex 
 qua, ut refert Arculfus, qui eam propriis conspexit oculis, 
 adhuc quoddam truncatum remanet spurium radicatum in 
 terra, sub ecclesiae protectum tegmine, mensuram quasi duum 
 longitudinis uirorum habens; de quo uidelicet conroso spurio 
 et ex omni parte securibus circumciso astellarum ad diuersas 
 orbis prouincias particulae asportantur ob eiusdem quercus uenerationem 
 et recordationem, sub qua, ut superius conmemoratum 
 est, angelorum quondam conuentio ad Abraham patriarcham 
 famosa et praedicabilis fuerat condonata. In circuitu 
 eiusdem ecclesiae, quae ibidem ob loci illius honorificentiam 
 constructa habetur, pauca quaedam religiosarum habitacula 
 fabricata monstrantur. Sed de his ista sufficiant dixisse; ad 
 alia pergamus.

XII. DE ILLO PINETO, EX QVO LIGNA IN CAMELIS AD IGNIS MLNISTERIA IN HIEROSULVMIS PERFICIENDA VEHVNTVR. 
 Egredientibus de Chebron in campi latitudine sita ad aquilonalem 
 plagam haut procul a margine uiae ad sinistram 
 occurrit pinosus non grandis mons tribus milibus a Chebron 
 distans, a cuius pineto pinea ad Hierosolymam usque in camelis

 
 
 
 uehuntur ligna ad focos nutriendos. In camelis inquam, nam 
 in omni Iudaea, ut Arculfus refert, plaustra uel etiam currus 
 raro repperiri possunt.

XIII. DE HIERICHO. 
 Hiericho urbis, quam Iesus Iordane transmisso subuertit 
 rege illius interfecto, sanctus noster Arculfus conspexit locum, 
 pro qua Oza de Bethel ex tribu Effraim aliam extruxit, quam 
 noster saluator sua praesentia uisitare dignatus est. Quae 
 eodem tempore, quo Hierusalem Romani obpugnantes obsedebant, 
 propter ciuium perfidiam capta et distructa est. Pro 
 qua tertia condita est, quae post multa temporum interualla 
 et ipsa subuersa est, cuius nunc quaedam, ut Arculfus refert, 
 ruinarum uestigia monstrantur. Mirum dictu, sola domus Raab 
 post tres in eodem loco distructas ciuitates remansit, quae 
 duos exploratores, quos Iesu Ben Nun transmisit, in solario 
 eiusdem domus suae lini stipula abscondit, cuius lapidei 
 parietes sine culmine permanent. Locus uero totius urbis ab 
 humana desertus habitatione nullam domum habens commorationis 
 segetes et uineta recipit. Inter locum eiusdem distructae 
 ciuitatis et Iordanen fluuium grandia insunt palmeta, in

 

 
 
 
 quorum medio campuli interpositi habentur, in quibus quorundam 
 Cananeae stirpis homuncionum prope innumerae sunt 
 fabricatae habitantium domus.

XIIII. DE GALGALIS. 
 Arculfus saepe memoratus quandam grandem ecclesiam in 
 Galgalis fundatam uidit eo in loco constructam, in quo filii 
 Israel Iordane transgresso castra metati primam in terra 
 Canaan mansionem habuere.

XV. DE DVODECIM LAPIDIBVS, QVOS FILII ISRAEL TRANSVA- DATO IORDANIS FLVVIO SICCATO DETVLERVNT PROFVNDO. 
 In qua uidelicet ecclesia idem sanctus Arculfus illos considerauit 
 duodenos lapides, de quibus ad Iosue Dominus post 
 transitum Iordanis locutus est dicens: Elege duodecim 
 uiros, singulos per singulas tribus, et praecipe eis, 
 ut tollant de medio Iordanis alueo, ubi sacerdotum 
 steterunt pedes, duodecim durissimos lapides, quos 
 ponetis in loco castrorum, ubi fixeritis hac nocte 
 tentoria. Hos, inquam, Arculfus uiderat, e quibus senos 
 in dextera ecclesiae parte in pauimento iacentes et alios 
 eiusdem numeri in aquilonali omnes inpolitos et uiles conspexit; 
 quorum unumquemque, ut ipse refert Arculfus, huius 
 temporis duo iuuenes uiri fortes uix possunt de terra subleuare. 
 Ex quibus unus, quo casu accidente nescitur, in duas

 

 
 
 
 confractus partes iterum ferro condensatus manu artificis coniunctus 
 est. Galgal itaque, ubi supra memorata fundata est 
 ecclesia, ad orientalem antiquae Hiericho plagam cis Iordanen 
 est in sorte tribus Iuda in quinto miliario ab Hiericho, ubi 
 et tabernaculum fixum multo tempore fuit, in cuius loco, ut 
 traditur, constructa supradicta ecclesia, in qua illi duodeni 
 supra memorati habentur lapides, ab illius regionis mortalibus 
 miro cultu et honorificentia habita honorificatur.

XVI. DE ILLO IORDANIS LOCO, IN QVO DOMINVS AB IOHANNE BAPTIZATVS EST. 
 Ille sacrosanctus et honorabilis locus, in quo Dominus ab 
 Iohanne baptizatus est, semper aquis fluminis tegitur Iordanis, 
 et sicut Arculfus refert, qui ad eundem peruenerat locum 
 hucque et illuc per eundem transnatauit fluuium, in eodem 
 sacrosancto loco lignea crux summa infixa est, iuxta quam 
 aqua usque ad collum longissimi uenit stantis uiri aut alio 
 in tempore nimiae siccitatis ad mammillas usque; inundatione 
 uero facta maiore illa tota crux aquarum adiectione protegitur. 
 Locus itaque eiusdem crucis, in quo, ut superius dictum est, 
 Dominus baptizatus est, citra alueum fluminis habetur, a quo 
 usque in alteram ripam in parte Arabiae homo fortis iactare 
 lapidem potest funda inpellente. Igitur a loco supra memoratae

 

 
 
 
 crucis pons lapideus arcibus fultus ad aridam usque porrigitur, 
 per quem ipsam adeuntes crucem per cliuum homines descendunt, 
 ad aridam reuersi ascendunt. In extremitate uero fluminis 
 quaedam habetur parua quadrata ecclesia in eo, sicut traditur, 
 fundata loco, ubi dominica uestimenta hora illa custodita 
 sunt, qua baptizatus est Dominus. Haec quatuor lapideis 
 suffulta cancris stat super aquas inhabitabilis, quia sub ipsam 
 hinc et inde subintrant aquae. Haec desuper coctili protegitur 
 creta, inferius uero, ut dictum est, cancris et arcibus sustentata. 
 Haec talis ecclesia in locis inferioribus illius uallis extat, 
 per quam influit Iordanis fluuius, in superioribus uero locis 
 quoddam inest grande monachorum monasterium, quod supra 
 discriptae supereminet ecclesiae in supercilio monticuli e 
 regione constructum; ibidemque et ecclesia in honorem sancti 
 baptizatoris Iohannis fundata eodem monasterii circumdatur 
 muro quadratis constructo lapidibus.

XVII. DE COLORE IORDANIS. 
 Iordanici color fluminis, sicut nobis Arculfus intimauit, 
 albidus in superficie quasi lac uidetur; cuius talis color mare 
 salinarum intrantis longo maris tramite a colore maris mortui 
 per alueum eius facile discerni potest. 
 
 Quod uidelicet mortuum mare in magnis tempestatibus conlisione 
 fluctuum ad terras sal efficit per illius circuitum maris 
 habundanter haberi, quod non solum undique uicinis, sed

 
 
 
 etiam longe positis nationibus ualde magnum profectum praebet 
 solis calore satis sufficienter siccatum. Aliter uero sal in 
 quodam Siculo monte haberi solet. Nam illius montis lapides 
 de terra euulsi uerum naturaliter salsissimum sal esse gustu 
 conprobantur, quod proprie nominatur sal terrae. Aliter ergo 
 sal maris atque aliter sal terrae uocitari solet. Unde et Dominus 
 in euangelio per similitudinem ad apostolos dixisse creditur: 
 Vos estis sal terrae et cetera. De hoc itaque sale terrae 
 in Siciliae monte reperto nobis sanctus intimauit Arculfus, 
 qui illud per aliquot dies in Sicilia manens uisu et gustu atque 
 tactu conprobauit esse uerum salsissimum sal.

XVIII. DE MARI MORTVO. 
 Idem nobis et de maris mortui sale nan-auit, quod similiter 
 hisdem tribus supradictis sensibus a se conprobatum nuntiauit. 
 Qui etiam eiusdem superius memorati lacus maritimam frequentauit 
 oram, cuius longitudo usque ad Zoaros Arabiae stadiis 
 quingentis octuaginta dirigitur, latitudo stadiis centum quinquaginta 
 usque ad uicina Sodomorum.

XVIIII. DE FONTIBVS IORDANIS. 
 Arculfus noster et ad illum peruenit locum in prouincia 
 Foenicis, ubi Iordanis ad Libani radices de duobus uicinis 
 fontibus emergere uidetur, quorum unum nomine Ior et alter 
 Dan uocitatur. Qui simul mixti conpositum Iordanis accipiunt 
 nomen. Sed notandum non esse in Panio exordium Iordanis, 
 sed in Traconitide terra CXX interiectis stadiis usque ad 
 Caesaream Philippi, quae nunc Panias a Panio monte tractum 
 nomen accipiens uocitatur. Est ergo illius fontis nomen, qui 
 est in Traconitide, Fiala plena aquarum semper, unde Iordanis 
 subterraneis meatibus diriuatur et in Panio diuisis aquarum 
 effusionibus ebullit, quae, ut supra dictum est, Ior et Dan 
 nominari solent. Inde quoque emergentes et interiecto quodam 
 interuallo in unum confluentes fluuium coeunt, qui exinde 
 suum dirigens cursum CXX stadia sine ulla interfusione usque 
 ad urbem, cui nomen est Iulias, progreditur. Postea lacum 
 istum, qui Genezar dicitur, medio transit fluento. Quibus ex 
 locis plurima circumuagatus deserta Asfaltio suscipitur lacu . 
 atque in eum conditur. Itaque duos lacus uictor egressus in 
 tertio haeret.

XX. DE MARE GALILEAE. 
 Noster saepe memoratus sanctus Arculfus mare Galileae, 
 quod et lacus Cinereth et mare Tiberiadis nominatur, ex 
 maiore circumiit parte, cui magnae finitimae adhaerent siluae. 
 Lacus ipsius ueluti quodam maris ambitu < sinus > amplissimus 
 in longitudinem CXL stadia extenditur, latitudine XL diffunditur; 
 cuius aquae dulces et ad potandum habiles, siquidem 
 nec palustris uliginis crassum aliquid aut turbidum recipit, 
 quia harenoso undique litore circumuenitur, unde et purior 
 haustus eius ac mollior est ad usum. Genera quoque piscium 
 gustu et specie nusquam in alio lacu praestantiora repperiri 
 possunt. 
 
 Haec breuia de Iordanis exordio et lacu Cinereth partim de 
 tertio Iudaicae captiuitatis libro, partim de sancti Arculfi 
 experientia excerpta detulimus, qui, ut ipse indubitanter refert, 
 ab eo loco, quo de faucibus maris Galileae Iordanis egreditur, 
 usque ad eum locum, ubi in mare mortuum intrat, VIII dierum 
 iter habuit; quod scilicet idem mare salsissimum et de 
 montis Oliueti specula saepius, sicut ipse narrat, sanctus prospexit 
 Arculfus.

XXI. DE PVTEO SAMARIAE. 
 Arculfus sacerdos sanctus regionem Samariae peragrans ad 
 eiusdem prouinciae peruenit ciuitatem, quae hebraice dicitur 
 Sichem, graeca uero et latina consuetudine Sicima nominatur, 
 quae, quamlibet uitiose, et Sichar uocitari solet. Itaque prope 
 hanc eandem ciuitatem quandam extra murum uidit constructam 
 ecclesiam, quae quadrifida in quatuor mundi cardines formata 
 extenditur, quasi in similitudinem crucis, cuius figura inferius 
 describitur. 
 
 In cuius medietate fons Iacob, qui et puteus dici solet, 
 ad eius quatuor respiciens partes intrinsecus medius habetur, 
 super quem Saluator itineris labore fatigatus cuiusdam diei 
 hora sedebat sexta. et ad eundem puteum illa Samaritana 
 mulier eodem meridiano tempore aquam haurire uenit. De quo 
 uidelicet puteo eadem mulier inter cetera ad Dominum respondens 
 dixit: Domine, neque in quo haurias habes et puteus 
 altus est. Arculfus itaque, qui de eiusdem putei bibit aqua, 
 de illius altitudine enarrat dicens: Ille, quem aspexi, puteus 
 altitudinis habet bis uicenas orias, hoc est XL cubitos. Oria 
 ergo siue cubitus est utriusque manus a latere extensio utroque. 
 
 
 Sichem ergo, quae et Sicima, quondam sacerdotalis ciuitas 
 et fugitiuorum, habetur in tribu Manasse et in monte Effraim, 
 ubi et ossa Ioseph sunt humata.

XXII. DE QVODAM FONTICVLO SOLITVDINIS. 
 Arculfus saepe memoratus quendam in deserto lucidum 
 aspexit fonticulum, de quo, quemadmodum traditur, sanctus 
 Iohannes bibebat baptizator, lapideo protectum tecto calce 
 perlito.

XXIII. DE LOCVSTIS ET MELLE SILVESTRI. 
 De eodem namque Iohanne euangelistae scribunt: Esca 
 autem eius erat locustae et mel siluestre. Idem noster 
 Arculfus in illa solitudine, ubi Iohannes habitabat, quoddam 
 locustarum uidit minimum genus, quarum corpuscula in modum 
 digiti manus exilia et breuia sunt; et quod earum breuia <est> 
 ualde uolatus, similis leuium saltibus ranarum, facile in herbis 
 capiuntur. Coctae-per oleum pauperem praebent uictum. De 
 melle uero siluestri hanc ab Arculfo experientiam didicimus 
 ita dicente: In eodem deserto quasdam uideram arbores, quarum 
 folia lata et rotunda sunt lactei coloris et saporis mellei; 
 quorum utique foliorum natura fragilis ualde est, et qui ea 
 in escam sumere cupiunt, primum manibus confricant, deinde 
 comedunt. Et hoc est siluestre mel in siluis sic repertum.

XXIIII. DE ILLO LOCO, IN QVO SALVATOR QVINQVE PANES ET DVOS BENEDIXIT PISCES. 
 Ad quem locum noster saepe memoratus peruenit Arculfus, 
 cuius herbosus et planus campus, ex qua die in eo Saluator 
 quinque milia quinque panibus et duobus piscibus saturauit, 
 numquam aratus est. In quo nulla cernuntur aedificia; quasdam 
 solummodo columnas paucas Arculfus aspexit lapideas super 
 marginem illius fonticuli iacentes, de quo illi eadem biberunt, 
 ut fertur, die, qua Dominus esurientes eos tali refectione 
 recreauit. Qui uidelicet locus citra mare Galileae est, respiciens 
 ciuitatem Tiberiadem ab australi plaga sibi occurrentem.

XXV. DE CAPHARNAVM. 
 Qui ab Hierosolymis discendentes Capharnaum adire cupiunt, 
 ut Arculfus refert, per Tiberiadem uia uadunt recta, deinde 
 secus lacum Cinereth, quod est et mare Tiberiadis et mare 
 Galileae, locumque superius memoratae benedictionis peruium 
 habent, a quo per marginem eiusdem supra commemorati 
 stagni non longo circuitu Capharnaum perueniunt maritimam 
 in finibus Zabulon et Neptalim. Quae, ut Arculfus refert, 
 qui eam de monte uicino prospexit, murum non habens angusto 
 inter montem et stagnum coartata spatio per illam maritimam

 

 

 

 
 
 
 oram longo tramite protenditur, montem ab aquilonali plaga, 
 lacum uero ab australi habens ab occasu in ortum extensa 
 dirigitur.

XXVI. DE NAZARETH ET ECCLESIA EIVS. 
 Ciuitas Nazareth, ut Arculfus, qui in ea hospitatus est, 
 narrat, et ipsa ut Capharnaum murorum ambitum non habet 
 supra montem posita, grandia tamen lapidea habet aedificia 
 ibidemque duae pergrandes habentur constructae ecclesiae, 
 una in medio ciuitatis loco super duos fundata cancros, ubi 
 quondam illa fuerat domus aedificata, Dominus in qua noster 
 nutritus est saluator. Haec itaque eadem ecclesia duobus, ut 
 superius dictum est, tumulis et interpositis arcibus subfulta 
 habet inferius inter eosdem tumulos lucidissimum fontem 
 conlocatum, quem totus ciuium frequentat populus de illo exhauriens 
 aquam, et de latice eodem sursum in ecclesiam superaedificatam 
 aqua in uasculis per trocleas subrigitur. Altera uero 
 ecclesia in eo fabricata habetur loco, ubi illa fuerat domus 
 constructa, in qua Gabrihel archangelus ad beatam Mariam 
 ingressus ibidem eadem hora solam est locutus inuentam. 
 Hanc de Nazareth experientiam a sancto didicimus Arculfo, 
 qui in illa duabus hospitatus est noctibus et totidem diebus 
 et idcirco in ea diutius hospitari non poterat, quia ipsum 
 cogebat locorum peritus Christi miles festinare de Burgunnia

 
 
 
 ortus uitam ducens solitariam Petrus nomine, qui post eundem 
 circuitum ad illum, in quo prius est commoratus, reuersus 
 est solitarium locum.

XXVII. DE MONTE THABOR.- 
 Mons Thabor in Galilea tribus milibus a lacu Cinereth 
 distat mira rotunditate ex omni parte collectus, a plaga boreali 
 respiciens supradictum stagnum herbosus ualde et floridus. 
 In cuius amoena summitate ampla planities silua pergrandi 
 circumcincta habetur, cuius in medio campo monachorum 
 inest grande monasterium et plurimae eorundem cellulae. Nam 
 illius montis campestris uertex non in angustum coartatur 
 cacumen, sed in latitudine dilatatur stadiorum XXIII, altitudo 
 autem eius XXX stadiis sublimatur. In eadem quoque superiore 
 planitie non parui aedificii ternae sunt fundatae celebres ecclesiae 
 iuxta illorum tabernaculorum numerum, de quibus in eodem 
 sancto monte Petrus caelesti laetificatus uisione et ualde pauefactus 
 ad Dominum locutus ait: Bonum est nobis hic esse, 
 et faciamus tria tabernacula, unum tibi et unum Moysi 
 et unum Heliae. Itaque supra memorati monasterii et 
 trium ecclesiarum aedificia cum cellulis monachorum lapideo 
 omnia circumueniuntur muro; ubi sanctus Arculfus una hospitatus 
 est nocte in eiusdem sancti montis celsitudine; nam

 

 

 
 
 
 Petrus Burgunnio christicola in illis terris semitarum eius 
 ductor non ipsum sinebat in uno eodemque hospitio diutius 
 inmorari festinationis intuitu. Sed inter haec et hoc etiam 
 notandum, quod illius famosi montis nomen graecis litteris 
 sic oporteat scribi per d et w longum OABQV, latinis uero 
 litterulis cum adspiratione Thabor producta o littera. Huius 
 orthographia uocabuli in libris Graecitatis est reperta.

XXVIII. DE DAMASCO. 
 Damascus ciuitas regalis magna, ut Arculfus refert, qui in 
 illa per aliquot hospitatus est dies, in campo posita lato, amplo 
 murorum ambitu circumcincta, insuper etiam et crebris turribus 
 communita, plurima extra muros habens in circuitu oliueta, quam 
 et magna IIII flumina interfluentia gaudenter laetificant. In qua 
 Saracenorum rex adeptus eius principatum regnat, et ibidem 
 in honorem sancti Iohannis baptistae grandis fundata ecclesia 
 est. Quaedam etiam Saracenorum ecclesia incredulorum et 
 ipsa in eadem ciuitate, quam ipsi frequentant, fabricata est.

XXVIIII. DE TVRO. 
 Plurimarum peragrator regionum noster Arculfus etiam 
 Tyrum Foenicis prouinciae metropolim introiit, quae hebraico

 

 
 
 
 et syro sermone Soar appellatur. Quae nullum habuisse de 
 terra introitum in graecis et latinis barbarisque historiis legitur, 
 sed postea a Nabuchodonosor rege Chaldaeorum iactos 
 esse aggeres nonnulli adfirmant et ab obpugnatore iaculis et 
 arietibus locum fuisse praeparatum ac de in<sula paen>insulam 
 factam esse et campi planitiem. Haec pulchra et nobilis ualde 
 erat, quae non inmerito latine interpretatur angustia; nam 
 eandem terrae demensionem angusta habet insula et ciuitas. 
 Haec in terra Canaan posita, de qua mulier Cananaea siue 
 Tyrofinissa in euangelio fuerat commorata. 
 
 
 Notandum itaque est, quod sancti Arculfi de situ Tyri 
 relatio per omnia concordat cum his, quae superius de sancti 
 Hieronymi commentariis excerpta detulimus. Similiter et ea, 
 quae supra de montis Thabor situ et forma iuxta sancti Arculfi 
 narrationem descripsimus, nullo discrepant modo ab his, quae 
 de situ eiusdem montis et mira rotunditate sanctus Hieronymus 
 narrat. A quo uidelicet Thabor monte usque ad Damascum 
 iter septem dierum Arculfus habuit.

XXX. DE ALEXANDRIAE SITV ET NILO FLVMINE. 
 Grandis illa ciuitas, quae quondam metropolis Aegypti fuerat, 
 ebraice olim No uocitabatur, urbs ualde populosa, quae ab 
 Alexandro rege Macedone eiusdem conditore famoso Alexandria 
 noto per uniuersas gentes nominatur uocabulo, et magnitudinem 
 urbis et nomen accipiens ab eodem reaedificatore. De cuius 
 situ etiam Arculfus enarrans ab his, quae prius lectione didicimus, 
 nullo discrepat modo, qui ab Hierosolymis discendens 
 et ab Ioppe nauigare incipiens XL dierum iter usque ad Alexandriam 
 habuit, de qua breuiter Naum prophetae sermo habetur 
 ita dicentis: Aqua in circuitu eius, cuius diuitiae 
 mare, aquae muri eius. Ab australi namque parte hostiis Nili 
 fluminis cingitur, ab aquilonali uero plaga lacu Mareotico. 
 Sic itaque discriptus aperte situs monstratur eius, quod super 
 Nilum et mare posita hinc et inde aquis ambiatur. Quae quasi 
 claustrum inter Aegyptum et mare magnum interiacet, ciuitas 
 inportuosa et ab externo difficilis accessu. Cuius portus ceteris 
 difficilior quasi ad formam humani corporis in capite ipso et 
 . statione capacior, in faucibus angustior, qua meatus maris ac

 

 
 
 
 nauium suscipit, quibus quaedam spirandi subsidia portui 
 subministrantur. Ubi quis angustias atque ora portus euaserit, 
 tamquam reliqua corporis forma ita diffusio maris longe lateque 
 extenditur. In eiusdem dextera portus parua insula habetur, 
 in qua maxima turris eat, quam in commune Graeci ac Latini 
 ex ipsius rei usu Farum uocitauerunt, eo quod longe a 
 nauigantibus uideatur, ut, priusquam in portum adpropinquent, 
 nocturno maxime tempore terram finitimam sibi 
 esse flammarum incendio cognoscant, ne tenebris decepti in 
 scopulos incidant aut ne uestibuli limitem non queant conprehendere. 
 Sunt itaque illic ministratores, per quos subiectis 
 facibus ceterisque lignorum struibus adoletur ignis quasi terrae 
 praenuntius et index portensium faucium, demonstrans ingrediendi 
 angustias, undarum sinus et uestibuli anfractus, ne 
 tenuis carina praestringat cautes et in ipso ingressu offendat 
 inter opertos fluctibus scopulos. Itaque directum cursum 
 paulisper inflecti oportet, ne caecis inlisa saxis ibi incurrat 
 nauis periculum, <ubi speratur effugium periculorum).

 
 
 
 Angustior enim aditus in portu, qui a dextera parte laterali artatur; 
 a laeua uero <rupibus, quibus obstructum est sinistrum> latus 
 portus. Circa insulam quoque instructae ingentis magnitudinis 
 moles deiciuntur, ne adsiduo adsurgentis inpetu maris conlisa 
 insulae cedant fundamenta atque uetere iniuria soluantur. 
 Unde procul dubio fit, ut <inlidentibus se in partem insulae 
 fluctibus et recurrentibus) in aduersum inter scrupeas rupes 
 molesque disruptas canalis ille medius semper sit inquietus 
 atque exasperato transitu periculosus fiat nauigiis ingressus. 
 
 Amplitudo autem portus stadiorum triginta patet dimensione, 
 et quamuis maxima tempestate intus tutissimus est portus 
 compensatione, . quia supra memoratis angustiis atque obiectu 
 insulae a se maris repellit undas, quod per easdem portuensis 
 oris angustias totius portus defenditur sinus, summouetur a 
 tempestatibus, placidatur a fragoribus, per quos ingressus 
 exasperatur. Nec inmerito uel tutamen uel magnitudo est 
 portus huiusmodi, cum in eum, quae ad usum totius orbis 
 proficiant, conuectari necessarium sit. Nam et populi innumerabiles 
 eorundem locorum ad usum sui totius orbis expetunt 
 commercia, et frugum regio ferax ceterorumque terrae

 
 
 
 munerum uel negotiorum abundans totum frumento alit atque instruit 
 necessariis mercibus orbem terrarum. Cui scilicet tali 
 regioni, quae procul dubio pluuiarum indiga est, Nili inrigua 
 spontaneos imbres ministrant, ubi utrumque arua temperat, 
 hoc est caeli ubertas et terrae fecunditas, et ubi t opime 
 nautis et agricolis solum usui commodum habetur. Hi nauigant, 
 illi serunt, isti circumuehuntur nauigiis, illi excolunt sine 
 aratro serentes, uiantes sine carpento. Distinctam fluentis 
 cernas regionem et quasi quibusdam excelsam moenibus nauigiorum. 
 Totis domicilia terris <uagantur>, quae Nili fluminis 
 riparum marginibus ex utraque cohaerent parte. Nauigabilis 
 enim est usque ad urbem, ut appellant, Elefantorum; ulterius 
 nauem procedere cataractae, hoc est fluminales aquarum tolli, 
 non sinunt, non defectu gurgitis, sed totius fluminis praecipitio 
 et quadam ruina currentium aquarum. 
 
 
 Sancti igitur Arculfi relatio de Alexandriae situ et Nilo non 
 discrepare conprobatur ab his, quae in aliorum libris scripta 
 ex lectione cognouimus. De quibus quaedam breui textu excerpta 
 in hac praesenti discriptione interposita inseruimus, 
 hoc est de illius inportuositate urbis, de portuensi difficultate,

 
 
 
 de insula et turre in ea constructa, de Alexandriae inter mare 
 et hostia fluminis Nili terminata positione et de ceteris. 
 
 Quae procul dubio causa facit, ut eiusdem ciuitatis locus, 
 qui ita ex duabus coartatus partibus strangulatur, longo ualde 
 et angusto tramitis spatio ab occasu in ortum protendatur, 
 quod etiam Arculfi narratio demonstrat, qui, ut ipse refert, 
 hora diei tertia coepit intrare ciuitatem mense octobri per 
 longitudinem deambulans urbis et uix ante uespertinum tempus 
 ad extremitatem longitudinis eius peruenire poterat. Haec 
 longo ambitu murorum crebris insuper turribus conmunitorum 
 per marginem fluminis et oram culpi maris ambitur conpositorum. 
 Item de parte Aegypti aduentantibus et urbem intrantibus 
 Alexandrinam ab aquilonali latere occurrit grandis ecclesia 
 structurae, in qua Marcus euangelista in terra humatus iacet, 
 cuius sepulchrum ante altare in orientali eiusdem quadrangulae 
 loco ecclesiae memoria superposita marmoreis lapidibus constructa 
 monstratur. 
 
 Haec itaque Alexandria, quae, priusquam ab Alexandro 
 Magno in maius aucta aedificaretur, No, ut supra dictum est. 
 uocitabatur, cui, ut superius descriptum est, hostium Nili fluminis 
 cohaerens, quod Canopicum nominatur, Asiam cum Aegypto 
 et Libyam disterminat. Ob cuius itaque Niloei fluminis inunda 
 tionem Aegyptii excelsos aggeres circa ripas eius construunt, 
 qui, si custodum neglegentia uel nimia aquarum eruptione

 
 
 
 rupti fuerint, subiacentes campos nequaquam rigant, sed obprimunt 
 et populantur. Ob quam causam plurimi, qui plana 
 Aegypti incolunt, ut sanctus refert Arculfus, qui eundem 
 fluuium in Aegypto means saepe transmeauit, in domibus 
 transuersis tabulis suffultis aquas supra inhabitant. 
 
 
 Corcodrilli, ut Arculfus refert, in Nilo fluuio aquaticae conmorantur 
 quadrupedes bestiae non grandes, ualde edaces et in tantum 
 ualidae, ut una etiam ex eis, si forte equum aut asinum uel 
 bouem iuxta ripam fluminis herbas carpentem inuenire potuerit, 
 subita inruptione emergens inuadat uel etiam animantis unum pedem 
 mordens et sub aquas trahens penitus totum deuoret animal.

I. DE CONSTANTINOPOLITANA CIVITATE. 
 Arculfus saepe memoratus ab Alexandria reuersus per aliquot 
 dies in Creta hospitatus est insula et ab ea nauigans

 
 
 
 Constantinopolim appetiuit, in qua per aliquot demoratus est 
 menses. Quae procul dubio Romani est metropolis imperii, 
 undique mari circumdata excepta aquilonali parte illius, quod 
 mare LX milibus passuum a mari magno erumpens ad murum 
 usque ciuitatis extenditur. A muro uero Constantinopoleos 
 usque ad hostia Danubii fluminis LX milibus hoc idem protenditur 
 mare. Haec itaque imperatoria ciuitas non paruo murorum 
 ambitu per XII milia passuum circumcincta angulos iuxta 
 situm maris habens per maritimam, ut Alexandria siue Carthago, 
 constructos oram et ad Tyri similitudinem crebris insuper 
 turribus communitos muros, domus intra ciuitatis moenia 
 numerosas, ex quibus plurimae mirae magnitudinis lapideae 
 instar Romae habitaculorum fabricatae consurgunt.

II. DE CONDITIONE EIVSDEM CIVITATIS. 
 De cuius conditione hanc traditionem ciues a maioribus 
 promulgatam enarrant dicentes: Imperator Constantinus infinita 
 hominum multitudine congregata et undique infinitis sumptibus 
 paene nuditate omnium ciuitatum collectis urbem sui participem 
 nominis in parte Asiae, hoc est in Cilicia, interiecto 
 mari, quod in illis finibus inter Asiam et Europam disterminat, 
 aedificare coepit. Quadam uero nocte, cum innumerabiles

 
 
 
 operariorum exercitus per inmensam castrorum latitudinem in 
 papilionibus dormirent, omnia ferramentorum genera, quibus 
 diuersorum operum artifices uti consueuerant, subito quomodo 
 sunt sublata nescitur. De quorum subitanea et occulta sublatione 
 cum primo mane ad ipsum imperatorem Constantinum plurimi 
 operatores maestitia molestati querimonium detulissent, rex 
 consequenter inquirit ab eis dicens: \'Si alias res de castris 
 subtractas audistis?\' \'Nullas, aiunt, exceptis omnibus operum 
 ferramentis.\' Tum deinde rex praecipit inquiens ad eos: \'Ite 
 citius et circumeuntes ultra citra per maritimas regionum 
 oras conterminarum lustrate. Et si in aliquo agrorum loco 
 forte uestra reppereritis ferramenta, ibidem interim ea custodite 
 et illa huc non reportetis, sed ad me aliquos ex uobis reuerti 
 facite, ut pro certo scire possim de ferramentorum repertione.\' 
 Quibus auditis operarii obsequuntur sermonibus a rege dictis 
 et exeuntes, sicuti fuerant iussi, lustratis hinc et inde ponto 
 uicinis agrorum terminis, et ecce in parte Europae ultra mare 
 ferramentorum congeriem repperiunt inter duo maria in 
 uno congregatam loco. Quo reperto ad regem ex eis aliqui 
 ueniunt remissi et inuenta nuntiant ferramenta in tali loco. 
 Quo conperto rex continuo tubicines per castrorum circuitum 
 tubis iubet canere et exercitum mouere castra dicens: <Emigremus 
 hinc ad aedificandam ciuitatem in loco nobis diuinitus 
 designato.\' Simulque praeparatis cum uniuerso exercitu

 
 
 
 nauibus ad locum repertorum transfretauit ferramentorum, quem 
 uidelicet locum in tali eorum translatione cognouit sibi a deo 
 praeparatum designari. In quo continuo ciuitatem condidit, 
 quae conposito nomine ex proprio eius uocabulo et appellatiua 
 ciuitatis graeca nominatione Constantinopolis uocitatur, ut 
 conditoris uocamen in priore talis inhaereat conpositionis 
 parte. Haec de situ et conditione illius regiae urbis discripta 
 sufficiant.

III. DE ILLA ECCLESIA, IN QVA CRVX DOMINI HABETVR. 
 Ceterum de celeberrima eiusdem ciuitatis rotunda mirae 
 magnitudinis lapidea ecclesia silere non debemus. Quae, ut 
 sanctus refert Arculfus, qui eam non breui frequentauit tempore, 
 ab imo fundamentorum in tribus consurgens parietibus 
 triplex super illos altius sublimata rotundissima et nimis 
 pulchra simplici consummatur culminata camara. Haec arcibus 
 suffulta grandibus inter singulos supra memoratos parietes 
 latum habet spatium uel ad inhabitandum uel etiam ad exorandum 
 Dominum aptum et commodum. Interioris domus aquilonali 
 in parte pergrande et ualde pulchrum monstratur armarium, 
 in quo capsa habetur recondita lignea, quae similiter 
 ligneo supercluditur operculo, in quo illud salutare habetur 
 reconditum crucis lignum, in quo noster saluator pro salute 
 humani generis suspensus passus est. Quae uidelicet praedicabilis 
 capsa, ut sanctus refert Arculfus, in tribus continuis 
 diebus post expletum annum super altare aureum cum tali 
 pretioso eleuatur thesauro. Quod utique altarium in eadem

 
 
 
 habetur rotunda ecclesia duos longitudinis habens cubitos et 
 unum latitudinis. In ternis, inquam, tantummodo anniuersariis 
 sibi succedentibus diebus dominica crux supra altare eleuata 
 ponitur, hoc est in caena Domini, qua die imperator et exercitus 
 militum ecclesiam intrantes et ad illud accedentes altare 
 aperta illa sacrosancta capsella salutarem osculantur crucem. 
 Primus ante omnes imperator orbis illam inclinato osculatur 
 uultu, deinde iuxta condicionum uel aetatum ordinem unus 
 post unum accedens honorabile osculatur patibulum. Proinde 
 crastina die, hoc est sexta feria ante pascha, reginae, matronae 
 et omnes populi mulieres supra obseruato memorato ordine 
 accedunt cum omni ueneratione osculantes. Tertia die, hoc 
 est sabbato paschali, episcopus et uniuersus post eum clerus 
 cum timore et tremore et omni honorificentia accedunt ordinatim 
 uictoriale osculantes lignum in sua positum capsa, finitisque 
 sanctis et laetificis talibus sacrosanctae crucis osculationibus 
 illa uenerabilis capsa supercluditur et ad suum cum tali 
 honorifico thesauro reportatur armarium. 
 
 Sed et hoc non neglegenter intuendum, quod non duo, sed 
 tria ibidem crucis habeantur breuia ligna, hoc est transuersum 
 lignum et longum incisum et in duas aequas diuisum partes, 
 e quibus tripertitis honorificabilibus lignis, quando illa aperitur 
 capsa, miri odoris fragrantia ac si omnium florum inibi collectorum 
 mirabili plena suauitate exoritur satians et laetificans 
 omnes in propatulo intra illius ecclesiae parietes interiores

 
 
 
 positos, qui eodem temporis spatio intrantes stant; nam de 
 nodis eorundem trinalium lignorum liquor quidam odorifer 
 quasi in similitudinem olei expressus talem facit uniuersos 
 intrantes ex diuersis gentibus adgregatos supra memoratam 
 sentire suauissimi odoris fragrantiam. Cuius uidelicet liquoris 
 si etiam paruula quaedam stillula supra aegrotantes inponatur. 
 qualicumque languore uel morbo molestati plenam recuperant 
 sanitatem. Sed de his ista sufficiant discripsisse.

IIII. DE GEORGIO MARTVRE. 
 Arculfus homo sanctus, qui nobis haec omnia de dominica 
 cruce narrauit, quam ipse propriis conspexit oculis et osculatus 
 est, aliam nobis de aliquo confessore Georgio nomine 
 relationem contulit, quam in Constantinopoli urbe a quibusdam 
 expertis didicit ciuibus, qui hoc modo narrare soliti eidem 
 dicebant: In Diospoli ciuitate cuiusdam confessoris Georgii in 
 quadam domu statuta marmorea in columna, contra quam 
 alligatus persecutionis tempore flagellatus est, formula depicta est; 
 qui tamen post flagellationem e uinculis absolutus multis 
 uixit annis. Quadam uero die, cum quidam duricors et 
 incredulus homuncio in equo sedens eandem intrasset domum, 
 eandemque uidens marmoream columnam ab his, qui ibidem 
 inerant, interrogat dicens: (Cuius est haec imago in marmorea

 
 
 
 columna formata?\' Quibus respondentibus et dicentibus: , Georgii 
 confessoris haec figura est, qui ad hanc uinculatus et mastigatus 
 est columnam\': quo audito ille stolidissimus homunculus 
 ualde iratus contra ing(ensibilem rem sancti confessoris formulam 
 instigante diabolo lancea percussit. Quae uidelicet eiusdem 
 aduersarii lancea quasi per globum niuis mollem mirum in 
 modum facile penetrans lapideam illam perforauit columnam 
 exteriore parte eius. Cuius ferrum interius haerens retentum 
 est nec unquam quomodo retrahi potuit, hastile autem eius ad 
 sancti confessoris conlisum marmoream imagunculam exterius 
 confractum est. Illius quoque miselli homuncionis equus, in quo 
 sedebat, eodem momento sub eo in pauimento domus cecidit 
 mortuus, ipse autem simul misellus in terram cadens manus 
 in illam marmoream misit columnam eiusque digiti quasi in 
 polline uel luto intrantes in eadem inpressi inhaeserunt columna. 
 
 
 Quod uidens miser, qui retrahere denos duarum digitos manuum 
 ad se non poterat in marmorea sancti confessoris inhaerentes 
 formula conligatos et insertos, nomen dei aeterni eiusdemque 
 confessoris agens paenitudinem inuocat et, ut ab eodem absolueretur 
 uinculo, inlacrimatus precatur. Quam eius lacrimosam 
 paenitentiam misericors deus suscipiens, qui non uult peccatoris 
 mortem, sed ut conuertatur et uiuat, non solum ab 
 illo praesenti marmoreo uisibili absoluit uinculo, sed etiam a

 

 

 

 
 
 
 peccatorum inuisibilibus alligamentis fide saluatum subueniens 
 misericorditer liberauit. 
 
 Hinc itaque manifeste ostenditur, quantae et qualis fuerit 
 honorificentiae apud Dominum Georgius suus inter tormenta 
 confessor, cuius thoracidam in re natura inpenetrabili penetrabilem 
 potentia fecit lanceamque aduersarii aeque naturaliter 
 inpenetrabilem mirabiliter effecit penetrabilem digitosque eiusdem 
 homunculi infirmos in eadem natura inpenetrabili re 
 potenter penetrales fecit, quos in marmore uinculatos primule 
 et ipse durus retrahere non potuit, sed eodem momento ualde 
 perterritus et exinde mitigatus paenitens deo miserante retraxit. 
 Mirum dictu, usque in hodiernum diem eadem bis quinorum 
 eius uestigia digitulorum apparent usque ad radices in marmorea 
 insertorum columna, in quorum loco sanctus Arculfus 
 suos denos proprios inseruit digitos similiter ad radices usque 
 intrantes. Eiusdem quoque homulli sanguis equi, cuius coxa 
 in pauimento mortui cadentis in duas confracta est partes, 
 nullo modo ablui aut deleri potuit, sed indelebilis in pauimento 
 domus usque ad nostra permanet tempora idem equinus 
 cruor. 
 
 
 Aliam quoque de eodem Georgio confessore certam relationem 
 nobis sanctus Arculfus intimauit, quam ab expertis 
 quibusdam satis idoneis narratoribus in supra memorata

 
 
 
 stantinopolitana urbe indubitanter didicit, qui hoc modo de 
 illo sancto confessore pronuntiare soliti erant dicentes: Quidam 
 homunculus saecularis Diospolim ciuitatem in equo sedens ingressus 
 eo in tempore, quo ad expeditionem faciendam multa 
 populorum milia undique conueniebant collecta, illam accedens 
 intrauit in domum, in qua supra memorata marmorea extat 
 columna in se sancti confessoris Georgii habens depictam 
 imaginem, ad quam quasi ad praesentem Georgium loqui 
 coepit dicens: (Me tibi, Georgio confessori, et meum commendo 
 equum, et ut per orationum uirtutem tuarum ab uniuersis 
 bellorum atque morborum aquarumque periculis liberati ambo 
 ad hanc usque urbem post expeditionis tempus incolumes reuersi 
 perueniamus, et si tibi ita deus misericors nostram reuersionem 
 donauerit prosperam secundum optionem nostrae paruitatis, 
 ego hunc meum, quem ualde amo, ippum tibi pro 
 munere donandum offeram in conspectu tuae adsignaturus 
 formulae.\' Quis sermunculis ocius terminatis domum egressus 
 inter exercitus multitudinem cum ceteris contubernalibus commeans 
 idem homuncio in expeditionis comitatu emigrat, qui 
 post multa et diuersa bellica pericula, inter quae misella 
 plurimorum milia homunculorum constituta disperierant, ipse

 

 
 
 
 in eodem suo sedens dilecto equo ab omnibus infestis casibus 
 iuxta supra memoratam talem exemptus commendationem 
 christicolae Georgio deo condonante ad Diospolim prospere 
 reuertitur illamque domum, in qua eiusdem sancti confessoris 
 habebatur imago, secum deferens aurum in equi pretium sui 
 gaudenter intrat sanctumque Georgium ac si praesentem adloquitur 
 dicens: Sancte confessor. deo aeterno grates refero, 
 qui me per tuae celsitudinis firmitudinem orationis sospitem 
 reduxit. Propterea hos tibi uiginti solidos auri adfero equi 
 pretium mei, quem tibi primule commendatum mihi usque in 
 hodiernum conseruasti diem.\' Haec dicens supra discriptum 
 auri pondus ante pedes sancti formulae confessoris deponit 
 plus equum amans quam aurum et egressus foras ingeniculatione 
 expleta tale iumentum supra sedens ad emigrandum 
 instigat quidem, sed nullo modo moueri potuit. Quod ille 
 homunculus uidens discendit de equo reuersusque domum 
 intrat, alios decem adfert solidos inquiens: Sancte confessor, 
 mansuetus quidem mihi equiti tutor in expeditione inter 
 pericula fuisti, sed tamen, ut uideo, durus et auarus es in 
 commercio equi.\' Haec dicens X super XX solidos adiciens 
 ad sanctum dicit confessorem: Et hos tibi addo solidos, ut 
 mihi placabilis fias et meum ad ambulandum resoluas equum.\' 
 Hoc dicto egressus iterum ascendens equum ad meandum

 
 
 
 incitat, qui quasi infixus in eodem stabat loco nec etiam 
 unum poterat mouere pedem. Quid plura? Post equum ascensum 
 discensumque per quatuor singulas uices intrans domum decem 
 secum solidos adferens et ad inmobilem reuersus equum iterum 
 in domum regressus huc atque illuc currebat et tamdiu illius 
 ippus nulla instigatione remoueri poterat, usquequo numerus 
 solidorum LX adinpleretur congregatorum. Tum deinde supra 
 commemoratum repetens sermonem de sancti confessoris mansueta 
 humanitate et tuta in expeditione custodia et de eius 
 quasi duritia uel etiam in commerciis auaritia commemorans, 
 quae talia uerba, ut fertur, per quaternales singulas uices in 
 domum reuersus repetebat, ad ultimum hoc modo sanctum 
 adloquitur Georgium dicens: \'Sancte confessor, nunc tuam pro 
 certo cognosco uoluntatem. Hoc itaque iuxta id, quod desideras, 
 totum auri pondus, uidelicet LX solidos, tibi munus offero, 
 ippum quoque meum; quem tibi prius promiseram post expeditionem 
 condonandum, nunc tibi, licet inuisibilibus alligamentis 
 uinculatum, condono, sed mox, ut credo, resoluendum per 
 tuam in deo honorificentiam.J Hoc terminato sermone egressus 
 domum eodem horae momento absolutum repperit ippum, quem

 
 
 
 secum deducens in domum sancto donatum adsignauit confessori 
 in conspectu imaginis ipsius indeque laetabundus Christum 
 magnificans discessit. 
 
 Hinc manifeste colligitur, quod omne, quodcunque Domino 
 consecratur, siue homo erit siue animal, iuxta id quod in 
 Leuitico scriptum est libro, nullo modo redimi possit aut 
 mutari. Nam si quis mutauerit, et quod mutatum est et pro 
 quo mutatum est, sanctificabitur Domino et non redimetur.

V. DE IMAGINE SANCTAE MARIAE. 
 Arculfus saepe memoratus et de sanctae Mariae matris 
 Domini thoracida certam nobis relationem, quam in Constantinopolitana 
 urbe ab expertis quibusdam testibus didicit, indubitanter 
 enarrauit inquiens: In eadem metropolitana ciuitate 
 imago beatae Mariae in breui tabula figurata lignea in pariete 
 cuiusdam domus suspensa pendebat, de qua cum quidam 
 stolidus et duricors homo percunctaretur, cuius esset propria, 
 a quodam respondente didicit, quod esset sanctae Mariae semper 
 uirginis figura faciei. \'Quod audiens ille Iudaeus incredulus 
 diabolo instigante eandem de pariete ualde iratus tulit imaginem 
 et ad uicinam cucurrit domum, ubi humana stercora 
 per longarum foramina tabularum egesta supra sedentium 
 uentribus degeri solent, ibidemque ob Christi ex Maria nati 
 dehonorationem imaginem eius per foramen super humanum

 

 
 
 
 stercus inferius iacens proiecit et ipse supersedens per idem 
 foramen aluum purgans proprii stercus uentris super thoracidam 
 beatae Mariae paulo ante inibi depositam dimittens 
 stolidissime agens effudit et post turpissimam illam uentris 
 purgationem ille infelicissimus discessit homo. Quid uero 
 postea gessit aut quomodo uixit uel qualem uitae terminum 
 habuit, inconpertum habetur. Igitur post illius discessum 
 maligni alius de Christianorum plebe superuenit felix homo 
 zelotypus dominicarum rerum; sciens, quod factum fuerat, 
 imaginem sanctae Mariae requisiuit et inter humana stercora 
 absconditam inueniens subleuauit et diligenter abstergens et 
 lauans aquis emundauit mundissimis secumque in domo honorifice 
 conlocatam habuit. Mirum dictu, ex eadem beatae Mariae 
 imaginis tabula uerum ebulliens distillat semper oleum, quod 
 Arculfus, ut referre solet, propriis conspexit oculis. Hoc mirabile 
 oleum honorem protestatur Mariae matris domini Iesu, 
 de quo pater ait: In oleo sancto meo liniui eum. Item 
 psalmigraphus ad ipsum filium dei loquitur dicens: Unxit te 
 deus deus tuus oleo laetitiae prae participibus tuis. 
 Haec itaque, quae superius, de Constantinopoleos situ et 
 conditione nec non et de illa rotunda ecclesia, in qua salutare 
 lignum reconditum habetur, et cetera ab ore sancti sacerdotis 
 Arculfi intente didicimus, qui in eadem primaria Romani imperii 
 ciuitate a paschali solemnitate usque ad dominicum

 

 
 
 
 permansit natalicium, postea exinde Romam appetens enauigauit.

VI. DE MONTE VVLCANO, QVI SEMPER INTONAT. 
 Quaedam insula in mari magno habetur ad orientalem plagam 
 XII milibus a Sicilia distans, in qua Vulcanus mons quasi 
 tonitruum totis diebus et noctibus in tantum intonat, ut 
 Siciliae terra longius positae terrifico tremore submoueri 
 putetur; sed maius sexta feria et sabbato intonare uidetur. 
 Qui omni tempore noctibus flammare monstratur, diebus uero 
 fumare. Haec mihi Arculfus scribenti de eodem dictauit monte, 
 qui propriis illum oculorum aspexit obtutibus noctu ignitosum, 
 die uero fumosum; eius quoque tonitrualem sonitum 
 propriis aurium audiuit auditibus in Sicilia per aliquot hospitatus 
 dies. 
 
 Obsecro itaque eos, quicumque hos breues legerint libellos, 
 ut pro eodem sancto sacerdote Arculfo diuinam precentur 
 clementiam, qui haec de sanctis experimenta locis eorum 
 frequentator libentissime nobis dictauit, quae et ego, quamlibet 
 inter laboriosas et prope insustentabiles tota die undique 
 conglobatas ecclesiasticae sollicitudinis occupationes

 
 
 
 constitutus, uili quamuis sermone, discribens declaraui. Horum ergo 
 lectorem ammoneo experimentorum, ut pro me misello peccatore 
 eorundem craxatore Christum iudicem saeculorum exorare 
 non neglegat.