Ad quem scripseram tres libros, quorum titulus est De 
 peccatorum meritis et remissione, ubi diligenter disputatur etiam 
 de baptismo paruulorum, rescripsit mihi se fuisse permotum, quod 
 dixerim fieri posse, ut sit homo sine peccato, si uoluntas eius non desit 
 ope adiuuante diuina, quamuis nemo tam perfectae iustitiae in hac 
 uita uel fuerit uel sit uel futurus sit. quaesiuit enim, quomodo dixerim 
 posse fieri, cuius rei desit exemplum. propter hanc eius 
 inquisitionem scripsi librum, cuius est titulus De spiritu et littera. 
 pertractans apostolicam sententiam, ubi ait: littera occidit, spiritus 
 autem uiuificat .

In quo libro, quantum deus adiuuit, atrociter disputaui contra 
 inimicos gratiae dei, qua iustificatur inpius. cum autem agerem de 
 obseruationibus Iudaeorum a quibusdam escis secundum ueterem 
 legem abstinentium, dixi: quarundam escarum cerem 
 moniae . quod nomen non est in usu sanctarum litterarum. ideo 
 tamen mihi congruens uisum est, quod a carendo appellatas ceremonias 
 quasi carimonias memoria tenebam eo, quod obseruantes 
 careant his rebus, a quibus se abstinent. quod si est origo huius 
 nominis, quae abhorret a uera religione, secundum hanc ego non 
 sum locutus, sed secundum istam, quam supra memoraui.

Hic liber sic incipit: Lectis opusculis, quae ad te nuper 
 elaboraui, fili carissime Marcelline .