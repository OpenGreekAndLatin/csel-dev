Ante polos caelique diem mundique tenebras,

ante operum formas uel res uel semina rerum,

aeternum sine fine retro) sine fine futuri

esse subest cui semper, erat deus unus, apud quem

uiuebat genitus uerbum deus et simul almus

spiritus, arcani uitalis summa uigoris.

una trium quo se uegetans substantia nexu

ingenita (sese) semper uirtute beabat

regnabatque potens, in maiestate creandi

iam res et causas rerum casusque futuros

et facienda uidens gignendaque mente capaci

saecula dispiciens et quicquid tempora uoluunt

praesens semper habens. inmensum mole beata

regnum erat ipse suum, regni nec teste carebat,

uirtus trina deus, qui primum semine nullo

corpora dans rebus, dum res existere cogit,

ut nostrum faceret munus, quod solus habebat,

solus norat opus, ditem absoluentia mundum

cuncta simul genuit, sed partibus edita certo

limite distinguens speciali protulit ortu,

motus ut in seriem iam tempora conderet ordo.

nam nec, sacrilegi sensit quod lingua furoris,

casus mentis inops, dum nescia semina uoluit,

tam prudens contorsit opus, nec dicere natum

ante diem fas est, quia tempore nata mouentur

et nullum tunc tempus erat, neque credere retro

aeternum ac stabilem semper tenuisse uigorem;

nam quod corporibus constat coepisse fatendum est.

corpus enim, quod plaga terit, quod tempora soluunt

atque abolent ipso, qui tendit in ultima, fine,

principium ostendit, quod quae sortita probantur

aut facta credi par est aut nata putari.

nam quae nascuntur cum tempore mota ferantur,

tempora post mundi molem currentia nasci

quod prius est. et corporibus constare necesse est\'

non potuisse probant, fieri potuisse fatentur.

factum igitur constat mundum, quod quisque subactus

annuit et uero conuictus dogmate credit;

concessit fecisse deum, qui numine uerbi

et uirtute potens quicquid natura putatur

disposuit, iussit, monuit munusque creatum

succiduis uicibus semper fugitiua reformans

sustinet ac uolucrem retrahens circumrotat orbem.

et si maluerit totum dissoluere raptim,

esse adimat rebus nec solum hoc esse, sed ipsum

praeteritis tollat qua scit ratione fuisse.

pro uis quanta patris, pro quanta est gloria uerbi!

Quis modus in toto, quae summa in munere, cuius

excelsi conuexa poli terraeque iacentes

pars prima est operis? sed terras texerat aequor

aeraque in medio sordenti nube madentem

umbra poli densis urguebat caeca tenebris.

et sacer extensis impendens spiritus undis.

altrices animabat aquas ac semina rerum

nondum compositis fundenda ad germina terris

insinuanda dabat, cum lux inmissa superne

emicuit cogente deo discretaque nigrum I

umbra peplum retrahens summo discessit Olympo!

et medias obiecit aquas fugiensque sequentis I

mox pos terga fuit. nomen sic meta diei

inposuit lucis spatiis mundoque refusam

noctem intercisae parilem fecere tenebrae. I

Rursum mane nouum: primo iam uespere pulso

reddita lux nituit, cum se firmissima moles

fluctibus a mediis concreto corpore tendens I

extulit et duro late solidata rigore

diuisas suspendit aquas gelidumque profundum

axibus obiecit calidis seque aequore saepto

nixa superfudit rebus, quas circite uasto

clausit et antiquum spoliauit nomine caelum.

forsitan hic aliquis sic secum errore perito

disserat: aetheriis ne desint pabula flammis

et nimius calor ima petens alimenta sequendo 1

exurat mortale genus caelumque coruscum

non possint terrena pati, subiecta deorsum est,

machina firma poli, quae, dum nos protegit umbra,\'

et uelatur aquis. tales sed quaerere causas

mens fuge nostra procul: plus sit tibi credere semper

posse deum quicquid fieri non posse putatur.

et magnum pelagus super astra et sidera ferri

ipsorum ratione proba, qui credere nolunt

et mundum pendere uolunt, quem conditor ipse

inconprensibili semper ratione gubernans\'

gestet et inmenso constantem pondere uoluat.

Tertia lux tumidos stupuit discedere fluctus,

cum deus inpulsis reliqui iam gurgitis undis

aeriis magnum spatiis patefecit inane.-

arida tunc primum mundi pars ima retectam

ostendit faciem tremefactaque numine uerbi

caerula nudatas cinxerunt aequora terras.

quas uario raptim iussas uirescere fetu

luxuriosa nouo texerunt germina limo

et rudis e tenero prorumpens caespite laetis

iactauit se silua comis ac frugibus ipsis,

quaeque ferens proprium semen, testata satorem est.

Iam tribus exactis motu succensa citato

in flammas ignisque globum se cogere iussa est

solis prima dies fundataque semina lucis

puniceos roseo sparserunt fomite crines,

lunaque, noctis honor, proprio seu lumine fulsit

seu ueniente globo radios percussa refudit,

inferiore uia soli subiecta pependit,

astraque distinctis mundum pingentia zonis

floribus aetheriis uarios uibrare colores

et magis ornatis caelum splendere tenebris

caerula nox stupuit, rutilis dum spicula flammis

fusa micant urguentque alacres noua sidera iactus.

quae iubar obducit radiis lucisque profundae

quadam nocte tegit signataque limite certo

tempora dissiciens, certa statione peracta

praecipitisque poli numerosa uice redire,

ire semel iussum, reuolutum conficit annum

artificemque sacrum mira compage fatetur.

Quinta dies mouit spirantia corpora ponto,

quae liquor ex facili genuit sparsitque profundo,

delicias pelagi, uario quas germine miris

formauit natura modis, quae iussa creare

pro toto partes etiam sibi uiuere rerum

cogit et in brutas animam dedit ire figuras,

quaeque salis tumidi squalentia gurgite terga

nullo fine leuent molli differta sagina,

ni uelox uastis praescribat terminus aeui.

corporibus fauet ipse liquor genitalis alumnis,

qui terrae quoque germen alit cumulataque membra

dissoluit potius, -quae plus extenderat umor.

hinc uolucres quoque, molle genus, traxere uigorem.

dum liquidas conformat aquas inmissaque pontum

uita subit, feruent iterum tumida aequora partu

non sibi feta suo, iamiamque emissa profundo

squamea turba salo summas dum surgit in undas,

quae uolitabat aquis, sensim natat aere puro

et docet aetherios contingere posse recessus

hoc animal, nitidis quod rursum nascitur undis.

Iam bis terna dies claro radiabat Olympo

tertia post calidi genitalia munera solis, -

iamque tepens tellus grauidos laxauerat artus,

cum maiora agitans iussit deus edere terram

omne animal, ratio uegetat quod sola mouendi,

cui seruire datum quo rerum postulat usus.

nec mora: prorumpunt fetis uitalia terris

pignora, quaeque sui generis sortita figuras,

indiga iam domini, quem propter cuncta parauit,

qui solus potis est etiam facienda creare.

Hinc iam fas mihi sit quaedam praestringere, quaedam

sollicito trepidum penitus transmittere cursu,

mutata quaedam serie transmissa referre.

postquam cuncta datus generatim protulit ordo,

quae mandante deo tum plenus mente parentis

filius omnipotens faceret sanctusque probaret

ueris plena bonis et multa dote referta

spiritus ac longam in seriem mansura foueret,

causa datur mundo propior, cui iusta uicissim

causa prior. iam mundus erat, iam sidera et ortus

aetheraque et uitreum pelagus terraeque uirentes:

155 ni spectator adest, quem tantae gloria molis

impleat atque oculis auidum per singula ducat,

quid possint conferre deo? possessio nulla est,

si rerum possessor abest. tunc rector Olympi

\'stat data summa operi, bona sunt quaecumque creaui.

nunc hominem faciamus\' ait, \'qui regnet in orbe

et sit imago dei. similem decet esse creanti,

liber ad arbitrium fruitur qui mente creatis.\'

dixerat haec et factus homo, seu corpore toto

sine anima ac specie, forsan quo more futura,

quo facienda facit, quo factum semper habebat

iam prope (prae)terito quod nondum accesserat aeuo.

et mox praepositum rebus cum coniuge iussit

crescere per subolem terrasque replere uacantes.

iam bene sic dicente deo natura creandi

inposita est cunctis, quae per se uiua mouentur.

Septima lux magnum uidit cessasse parentem,

sed generum numeros tantum desisse creare

et requiem tenuisse suam, meritoque sacrata est,

diuersum quae uidit opus; namque hoc quoque plenum est

uirtutis cessasse deum, posuisse labores.

formam progenitis, qua praemia digna pararent,

bis ternis satis est dominum spectasse diebus:

septima lux docuit ueneranda exempla quietis,

quam sperare iubet populos pro munere uitae

semper post operum tribuendam facta piorum.

haec quoque lux illa est, dira qua Tartara Christus

soluit et euicto reditum patefecit Auerno,

dum requiescit humi patriam rediturus in aulam.

sic cessare deus, sic otia sumere nouit,

plus ut agat cessans. pariter sine fine quiescens

ac sine fine operans seriemque et tempora miscens

cessando consummat opus, quodcumque crearat,

ut faciat primumque hominem iam corpore donet,

qui postremus erat — nam causas condere rerum

non quod membra dare est —, seu, cum sic septima currat,

ut maneat quoque sexta dies, quia sexta profecto

hoc quod prima deo est, praesto omnia semper habenti,

quae nobis fugiunt, post quaeuis tempora summus

auctor adhuc hominem sexta sic luce figurat,

siue, ut nos merito rebus praestare creatis,

quos facit ipse manu, doceat, manifestius edit

nunc quod factus homo est solidoque hoc intimat orbi:

\'omnia quaeque mouent anima generata iubente,

uos operante deo.1 tanto quis digna parenti

laudis sacra ferat, qui mundum atque omnia raptim

imperio explicuit dumque imperat esse peregit?

nos facit esse mora, nos circum impendere sacri

dignatur curam studii suadetque patrari

paene laboris opus; facilem nam cedere limum

et flexum formamque sequi qua ducitur arte

arripit ac sacra qualem iam mente gerebat

explicat in speciem, flatuque inmissa uaporo

uita rigauit humum. tellus mollita liquore

partim facta caro est: sanguis, qui lubricus umor,

distendit molles per nota foramina uenas:

et mentis iam plenus homo est terraque repulsus

exilit ac dominum prudens rationis adorat.

non aliter ruptis mandata resurgere bustis

corpora uera fides, cum caelo inlapsa patenti

maiestas grauidae reserat caua uiscera terrae.

nam quod non habuit, cum sic e puluere summo

informante deo propriae uirtutis egena

ediderit, facile est, ut iudice reddat eodem

iussa quod accepit. sic totum forma futuri est

quod prius est genitum, dumque ipse ita conditur Adam,

ut repetita sacrum geminet narratio munus,

utile praeseritur populos quandoque renasci.

quorum fonte dato iam tunc et origine summa,

Eoos aperit felix qua terra recessus,

editiore globo nemoris paradisus amoeni

pangitur et teretis distinguitur ordine siluae.

hic, ubi iam spatiis limes discernitur aequis

solis et aeternum paribus uer temperat horis,

illic quaeque suis diues stat fructibus arbor

pomaque succiduis pelluntur mitia pomis,

quae sunt blanda oculis et miri plena uigoris

membra animosque fouent pascuntque sapore et odore.

tellus sidereos uibrat distincta colores

semper flore nouo, quaeque arida tegmine sicco

iam fragiles soluunt calamos, animata uigore

muneris ambrosii spirantia cinnama fundunt,

sed nec quod Medus redolet uel crine soluto

fragrat Achaemenius, quod molli diues amomo

Assyrius messisque rubens Mareotica nardo,

quod Tartesiaci frutices, quod uirga Sabaei,

quodque Palaestinus lacero flet uulnere ramus

aera diuerso cessant infundere sensu.

namque huc cuncta deus pariter, quae singula certis

accepit natura locis, conferta regessit:

motaque dum leni uibrat nemus aura meatu,

unum ex diuerso nectar permiscet odore

fitque nouum munus, sibi nulla quod asserat arbor,

quaque tremens blando sensim iactata fragore

commotis trepidat foliis, sonat arbore cuncta

hymnum silua deo modulataque sibilat aura

carmina: nec uacuus uanum quatit aera motus,

quippe apud auctorem, qui totum mole sub una

res rebus nectens alterna lege retentat,

nil uacat aut uanam species tenet ulla figuram.

atque ipsum fortasse nemus siluaeque coruscae

argumenta operum sunt et plantaria rerum,

inque hominum cultum nudo quod nomine uenit,

certum ibi corpus habet proprioque in stipite floret.

gloria simplicitas, studium uigilantia somnus

cura, -salus terror, facundia gratia, motus

affectusque animae stimuli, custodia uirtus,

et totum quod mundus habet, quia nascitur illic,

hic uiget ac mentes agitat sensusque ministrat.

sed satis hoc fidei est, laeto quod semine surgens

hinc arbor uitae celsis petat aera pomis,

illinc diuerso nocitura peritia fructu

examen rerum suspenderit arbore legis.

at gremium sacri nemoris, quod silua coronat,

fons rigat et diti prolem uirtute maritat,

quadrifido tumidum laetus caput amne resoluens,

ditior oceano; iugi nam gurgite promptus

hic proprios donat latices, ille accipit omnes

et non sentit aquas. minor est qui crescere tantis

fluctibus infusis quam qui decrescere nescit

amnibus effusis. primo sed flumine Fison

prosilit exultans, pars fontis quarta beati,

edens natura quas dat prudentia dotes,

Gangetisque replet populos ac regna Euilantum

distendit limo terrasque et semina uoluens

quae facit arua serit. nudis qua squalet harenis,

aurea fulgentis inter ramenta metalli

fulmineo rutilans carbunculus igne coruscat

ac uiridi radiat fulgescens luce smaragdus.

nec minor inde Geon, placidis sed mitior undis

Niliacas attollit aquas arsuraque late

diluuio tegit arua pio caeloque repugnans

temperat Aethiopum stagnis refluentibus auras.

tertius hinc rapido procurrens gurgite Tigris

it comes Euphrati, iuncta quos mole ruentes

tellus uicta cauo sorbet patefacta barathro,

donec in Armeniae saltus ac Medica pascua

quos non sustinuit nec iam capit euomat amnes.

\'sed Tigris nigro tamquam indignatus Auerno

prosilit aetherias motu maiore sub auras •

et rursum spelaea subit mersusque cauernis

intus agit fremitus et fortior obice factus

multiplicatur aquis artoque citatior antro

exit et Assyrios celeri secat agmine campos.

iustior Euphrates, diti qui gurgite largus

inrigat arentes subiectae Persidis agros

mollibus elicitus riuis atque omnibus aeque

seruit et humanos totum se praebet in usus,

donec siccus aquis nomen quoque prodigus ipsum

consumat terris, pelagi quod debuit undis.

Haec igitur cuncto naturae ditia fetu

regna, tot et tanta uirtutum dote refertae

deliciae prima est hominis possessio primi,

in quam deductus uita exultare perenni

accola iussus erat: iamque inter munera prima,

dum fit dignus adhuc discitque labore mereri,

quo potitur, plenae fructum uirtutis adeptus

. expers curarum uotique ignarus agebat.

tantum apud auctorem est meriti pro nomine summi

nondum aliquid meruisse mali. quantumne putamus

soluere posse patrem rediturae in tempora uitae,

cuius apud famulos iam tunc largitio prima,

non merces paradisus erat? quodque illa seuerae «

legis scita tulit libertatemque repressit,

spondet adhuc maiora bonis et praemia seruat,

qui causam meritis statuit, cum \'uescere\' dixit

\'arboribus cunctis: hanc tantum horrere memento,

quae diuersarum gestans examina rerum

tunc uos scisse bonum, morsu cum laesa profano,

nosse malum faciet, mortis quod poena sequatur.\'

tali lege data ratio docet alta parentis,

quod non mortalem fieri, sed uiuere dignum

esse hominem uoluit, dignum obseruantia parua

quem faceret. pro quanta dei indulgentia magni est!

nostrae laudis opus fieri, quod sponte benigna

largitur famulis, nostri cupit esse laboris

et se quod donat mauult debere uideri.

at tu, quem sacri nectit custodia iuris,

ne querere, angustis quod clausa licentia metis

parte sit orba sui: nihil hac tibi lege recisum est.

ante potestatem tantum terraeque marisque

nanctus eras, nunc iam regni uitaeque perennis,

nunc et mortis habes. tunc ut sibi cuncta parentem

indulsisse pium rudis incola crederet orbis,

omne animal, quod adhuc tellus dare iussa creauit

et tacito, uernans in corpore, semine fudit,

iussit adesse deus proprioque obedire tyranno,

summaque post generum uocitamina dicere, partis

nomina- ceu famulis rebus quo figeret, Adam:

ammonitu domini tanta inter munera uitae

qui dedit et nomen proprium. nec fit mora: sistit

omne genus natura deo, quacumque creatum est

mundi parte noui. coeunt tam dissona motu

temporis unius spatio, quae fortia nisu,

molli lenta gradu, rapido promptissima cursu

impete praecipiti uel prona per aera labi

uel subnixa fretis et pondere lubrica ferri

instruxit genitor, diuerso munere donans,

armauitque manu cornu pede dente ueneno

atque aliis, quibus artis inops animique minoris

concretum muniuit opus. sed nemo animantum

aequa homini specie uultuque habituque uigebat

et prope conlatus maiorem addebat honorem,

totque inter duplici uitam inlustrantia sexu

inpar solus erat, dudum qui coniugis aptam

in se materiem gignendae ignarus habebat.

ergo opus adgreditur notum deus ictaque raptim

corda uiri tanto dissoluit languida somno,

mentis ut experti pollens subducere costam,

dum surgit caro iussa sequi pellisque recedens

os simul et medium non intermiscet hiatum,

inlaesis raperet membris et corpore sano.

quae pandens, uarios mox et digesta per artus

accepit formam calidaque animata medulla

traxit opus uitae, sexu iam grata secundo,

ac permissa suo uocitata est Eua marito.

hoc nunc turba loco stolidissima desine tandem

antistare sacro quicquam censere parenti:

cur sic quippe uiri formata est femina membris

prima sui, posset molli cum puluere fingi,

posset et ex nihilo. causa est haec uera profecto,

ne naturalis potius sibi sumeret ordo

uel quod homo ex homine est liquidoque patisceret orbi

omnia facta simul tunc, ut cognatio quaedam

alternum curae propriae misceret amorem, *

semet in alterius cogens agnoscere membris.

hinc est, ignarus partem quod senserit Adam

se recepisse sui: tetigit noua gratia mentem

affectusque oculis in uiscera nota receptus

irruit et tanto penetrauit in ossa calore,

ut iam scire daret, quod nomen coniugis uxor,

quod dulces nati postponendique parentes

coniugibus. quid? iam una duos in carne manere

aeternam pariter uitam ducentibus esset —

nam dum terrarum uitiis et labe carerent,

diuinis uiguere animis, nullius egeni

quas dabat orbis opes: non quippe obnoxia morbis

corpora gestabant cupidi nec uentris alumna;

tantum in deliciis cibus et quod postulat usus

nondum erat auxilium uitae propriumque uigebat

inmortale animae —, ni serpens dira ueneno

maioris stimulata mali dissoluere legem

talibus incautam suasisset fraudibus Euam:

\'o uitae melioris inops rerumque bonarum

gens ignara homines! nam qui dinoscere nescit

quo distent diuersa bonis, hic nec bona nouit.

atque ideo augustos homini fas carpere fructus

noluit esse deus, ne mentis nube remota

dent animis oculos et quae sint optima, rerum

\'altera pars per cuncta docens arcana peritos

dis faciat similes.\' hic nunc excurrere paulum

fas fuat et turpes ueterum deflere ruinas.

a nimium miseri gentiles, quos furor egit

in uarios ritus! patet, in qua morte profani

funditus occiderint. nomen plurale deorum

serpentis primum sonuit uox impia diri,

qui mortis tunc causa fuit. nam credula postquam

rupit sacrilegis praescriptum morsibus Eua,

experti iam docta mali, solacia culpae

quaerit et in crimen facilem tractura maritum,

qua periit prior, arte petit. sic hoste subactus

a gemino cedit sceleri miserabilis Adam

pomaque libauit sacro blandissima suco.

sed quia legis in his suberant praescripta seuerae

plus quam uipereo mortem allatura ueneno,

ut primum inlicito uiolarunt membra sapore,

confestim sensere nefas facinusque peractum

creuit et ignaro percussit pectora sensu.

hinc timor, inde pudor: quippe antea degere nudis

et nescire datum, siue almi plena uigoris

corda rudes homines celsarum conscia rerum

et caelo tantum mundoque intenta ferentes

pectora ad excelsum semper conuersa parentem,

dum secretorum miracula diuinorum

paene incorporeae mentis splendore notarent,

nondum contigerat membrorum cura suorum

amentes meliore anima, seu corpora nulla

in senium soluenda mora penetrare nequibat

motus, qui sciri faceret quodcumque necesse est.

postquam deseruit uitae uigor ille perennis

iam mortale animal, demum frigusque calorque

aeriae subiere uices ac uestis egenos

en se senserunt homines sexuque latenter

erubuere suo. tacitis miserabile questi

fletibus umbrosae foliis noua tegmina fici

texunt consertis, post culpam mente receptum

corpore uelato denudatura pudorem.

nec satis hoc trepidis. quid agant, qua crimen inustum

seque ipsos fugiant? cuperent, si forte paterent,

condere se terris: adeo contermina poenae

culpa suae est, ut iam miseros mortale pauentes

mortis imago iuuet. siluas umbrosaque lustra

obtendunt, uanae solacia falsa latebrae.

nam quo te timidum fas est subducere corpus,

te, te, inquam, qui mox primus retrahendus es, Adam?

uirtus uiua patris mundi occultissima praesens

implet et inmensos exit diffusa recessus.

sed uerum nefas est pauidos fraudare latebra.

ille potest dominum fugiens euadere summum,

qui fugit ad dominum, sola quem mente relinquens

quam uastis iaceas et non celere tenebris.

uoce uocans ubi sis pariter testatur utrumque.

nam cur te cernens quaerit deus et, cui praesens

semper eris, cui te proprio subducere furto

nec mors ipsa potest, fragili quam mente subisti,

460 cur ubi sis quaerit, nisi quod te more doloris

lapsum sponte tua secum non esse fatetur

et caelo cecidisse sacro? sed sancta parentis

desperare uetat pietas, clementia cuius —

fas dixisse mihi, fas sit quoque dicta probasse —

iustitiam excedit. nec tam me uoce seuera

corripiens ubi sis, trepido quid pectore uoluas,

tenet quam recreat, quod adhuc post crimina lapsum

inmersumque metu latebris ac paene sepultum

euocat et reuocat. ne longa exempla petantur:

ipsa probat dominum mitem donatio culpae.

Postquam excussa reos distinxit quaestio summos,

incipit omnipotens — caelum, mare, terra loquenti

intremit et uastos pandit concussa recessus,

dumque reos punit sententia, Tartara fecit —:

\'quandoquidem nostris tutum decedere iussis

duxistis, serie sceleris qua culpa cucurrit,

hac mihi iusta nouos feriet censura nocentes.

inter cuncta, frui toto quae iussimus orbe,

tu maledictus eris et peior, quam tegis intus,

inuida mens, coluber, qui caelum intrare creatos

deiecisti homines uetitasque attingere fruges

fraude tua inpulsis praedurae mortis origo es.

ut condigna nefas poenae mensura sequatur —

inmersisti homines terrae: et tu stratus iniquo

membra solo duram sulcabis pectore terram;

fecisti peccare cibis: pro talibus ausis

et tu semper edes squalentia uiscera terrae.

et quia te dignum placuit tibi, primus ut esses

inuentor mortis, poena moriere cruenta

humanique odium generis specialiter armans

in genus omne tuum saeuis inbute uenenis,

ut perimare magis, semper timeare iubebo.

atque huius, prima gaudes quam fraude subactam,

inferior pedibus degens et pectore pronus

extremis tantum sic insidiabere plantis,

ut capiti trepidans etiam uestigia figat.\'

dixit et exanguem sic est exorsus in Euam:

\'at tu quae minimum solam te perdere fructum

esse putans sceleris, misero iam mente nocendi

insidiata uiro dominataque crimine tanto es,

praebebis famulare iugum subiectaque duri

arbitrium sensura uiri patiere labores

casibus assiduis, ut, coeptum quae prior ausa es

multiplicare nefas, multis uersere periclis,

et pariens crebris adeo torquebere natis,

ut quos mortales faciet tua culpa creari,

mortis nonnumquam lacerae sint causa parenti.\'

\'tu quoque, cui monitus nostros et prima salutis

uincula femineis postponere fraudibus auso

sponte mori placuit, talem reus excipe sortem:

criminibus tellus, quam tu sulcabis aratro,

sit maledicta tuis. spinas tribulosque minaces



culta ferat fallatque tuum spes improba uotum. tu mihi desisti mente inseruire fideli:

nec tibi terra fidem seruet. tu uiuere laetus

his in deliciis et cunctis uiuere saeclis

sponte recusasti: duro nunc uiue labore,

uiue in miseriis, donec te lenta senectus,

terram, quod magis es, faciat terraeque refundat.\'

dixit et ignaros caelum defendere membris

ueste tegit pecudum miserans uitamque tueri

edocet. at ne iterum facinus, quod mente gerebat,

auderet mortis formidine percitus Adam,

si rerum ignarus, primi quod iuris habebat,

arbore uitali post causae extrema superbum

auxilium repetens, nulla patris arte redemptus

uiueret et mundo iam mysticus ordo labaret

ac miseros semperque reos grauiora manerent,

continuo sacris iussos decedere lucis

expediunt uenti, nemoris quos silua profundi

concitat — ast illos libranti turbine nexos

continet aura uehens et spiritus aera totum

natura uergente rapit — terrisque relatos,

unde datum corpus, mollito flamine ponunt

expertes tanti spatii expertesque pericli,

sed non expertes, agitat qui corda, doloris.

quo ruerint, quid perdiderint, quae uita sequatur,

quae fuerit, tristis mentem conlatio uexat,

quae diuersa magis cumulat, secumque uolutant,

quanto aliud iam sint, quanto mutatus uterque

se quaerat, dubii culpae hoc adscribere primae

et poenae, uim nosse mali quod conpulit error,

an hoc esse mori, uel, si grauiora supersunt,

an detur reditus miseris, an fine perenni

perdant quod superest, an, cum uia mortis amarae

per lignum ingruerit mundo populisque futuris,

possit adhuc aliquod per lignum uita redire.

Hactenus arcanam seriem, primordia mundi,

ut sincera fides patuit, sine fraude cucurri,

dum dignis leto uitiis terrena carerent.

nunc hominum mores et iam mortalia uersu

ingressum fas sit ueris miscere poetam.

postquam sacratis decedere iussus uterque

sedibus ac regnis genitalia contigit arua

et propria stetit exul humo, miserabile, quali

ore rudes stupeant tum barbara rura coloni,

quae non frugifero distincta stipite uernant.

nec species iuuat ulla soli, sed bruta coacto

pondere congeries nec lecta mole locata est.

ardua caute rigent, siluis depressa laborant,

plana latent herbis, horrescunt edita dumis.

heu quibus haec spectant oculis, quo pectore cernunt,

quorum animis paradisus inest! neque causa doloris

una subest, quod cunctorum iam plena malorum

se pandit facies, sed, quod meminere bonorum.

nunc honor ille sacri nemoris maiore sereno

inradiat, nunc diuitias cumulatior edit

silua beata suas, nunc pomis dulcior usus

nectareusque sapor, uiuis nunc floribus halat

tellus et absenti tristes perstringit odore.

o quam non eadem meritis, paradise, rependis!

te magis extollit conlatio deteriorum

et peiora facis, miseris quae sola supersunt.

hic uitae perit almus amor, penuria rerum

insinuat iam dulce mori, ni maior egestas

succurrat grauiore malo; nam uiscera edendi

incendens rabie per cunctas ducit edaces,

quas sterilis dat silua, dapes cogitque malignis

herbarum dubias passim radicibus escas

explorare cibis uitamque euadere talem

ipsa fames non posse facit, quae uelle coegit.

tandem cunctarum, quibus indiget usus, egenos

atque inopes rerum docuit res ultima summi

auxilium sperare patris: prostratus uterque

membra solo lacrimis tantum mutique doloris,

dum pudor iniustis subducit uerba querellis,

inmoritur senio. sed postquam reddita mens est,

adsurgens tandem tali prece supplicat Adam:

omnipotens auctor mundi rerumque creator,

uae mihi labe mali! felix dum uita maneret

et celeres animos uisu super astra daretur

posse sequi, late circum perque omnia fusum

semper et ingesto uisus splendore tegentem

his oculis — ceu mentis erant arcana tuentes —,

quod dictu proprium est, uidi non posse uideri.

nunc quoque post culpam spoliatis lumine sacro,

quamuis mens melior per totum libera ferri

fugerit et clausis terreni carceris antro

nil ueri praeter mortalia nosse supersit,

omnia plena tui tantum sentire remansit.

atque ideo omnipotens, qui semper totus ubique es,

ad te confugimus trepidanti mente precantes:

exaudi miseros, quos semper cernis et audis,

si, cum me parti damnatae adnectere uellet

ille, caput scelerum, mundi reus et suus hostis,

nil per se solum, ne uictus cederet, ausus,

serpentis miseram, cui mens incauta, per artem

meque per affectum, quem sexus sentit uterque,

artificis scelerum fraus inprouisa subegit

et, cum damnarer iusta pro crimine poena,

sic piguit culpae, tanto mens icta dolore

indignata sibi est, ut te, mitissime iudex,

tunc mihi uindictam de me praestare putarem.

idcirco et gemitus causae lacrimasque negaui,

indignum uenia quia me reus ipse probabam,

amplexusque animo solacia dulcia poenae

hoc ipsum post haec sacra inter munera ponens

pro uenia sceleris, quod sum damnatus, habebo..

non igitur dirum est. at maiestate serena

exaudire uelis nil contra iussa precantes

nec iam poscentes lacrimis, quod sponte benigna

praestabis famulis, ut se censura resoluat,

tota sed ut plenas teneat sententia uires.

iussisti mota uictum me quaerere glaeba:

damnatis igitur campis sunt arma mouendi

danda — agros dumos steriles spinasque tenaces

pro fructu dare: pura mihi prius ergo serenda est,

ut fallat mea uota seges quaesita labore —

herbarum assiduo contexere semine panem:

da menti, quae sint herbae, quae forma laboris,

da, pater, auxilium miserans atque imbue sensus.

tunc erit, ut rerum compos et certa salutis

seruiat Eua mihi saeuumque experta creandi

supplicium pariat populos, qui crimine nostro

plectantur, purgetque patrum peccata nepotum

mortibus aeternam faciens successio poenam.\'

Talibus orantes falsi serpentis imago

indice uisa metu tacito se tramite ferre

leniter ad molles tractus uibrantibus herbis

in se conuertit trepidos pigrique doloris

excussos senio cognatas traxit in iras.

et prior Eua uiro: \'si te suprema malorum

causa mouet, rape saxa manu; datur ecce facultas

auctorem leti leto dare. prima docere

suppliciis debet propriis et morte cruenta,

quam sit triste mori, quae me male perdidit et te.\'

dixit et elapsam cursu telisque secuntur

missilibus cautesque rotant, quarum una reducto

altius ad nisum facilem dare certa lacerto

obsequitur uotis oculosque animamque secuta

et nudum in silicem media serpente resultat

scintillamque ciet, sicco quae fomite pasta

ac mox flamma fuit crinita incendia late

extendens siccoque floret iam candida fumo.

horruerant latebrasque gradu trepidante petebant,

sed pauidos stupor ipse tenet curamque sagacem

humani pandit uitii, quod cernere rursum

et timidi metuenda uolunt paulumque remoti

telluris dorso sterilis mirantur opacas

procubuisse comas nemorum, sordere fauillis

fuscarique diem, totas splendescere terras

et lucem sub sole nouam. nec mente quieta

accipiunt crepitus stridentibus undique siluis

undantesque globos flammarum in sidera ferri,

dum se radices demersus tendit ad imas

ignis edax penitus, sumpto quo uicta calore

terra rudis pandit generosa ad munera uenas

et, cum iam cuncto fuerit siccata liquore,

incipit ipsa liquor fieri riuisque metalla

fundere quaeque suis. fuluo torrente coruscat

auri summus honor, candenti lacte renidens

effluit argentum, rigor aeris lubricus errat

et coit in mollem resoluto corpore massam

liuida glaeba chalyps. ruptis sic Aetna caminis

egerit inmixtis stridentia sulphura flammis, .

lubrica dum feruent; at cum spirabilis aurae

temperiem sensere, rigent raptimque coruscam

uertitur in glaebam siccus liquor igne gelato

et fit corpus iners. uarios ita sistere cursus

mirantur latices, quos, dum qua deficit ardor,

iam cupidis spectant oculis blandumque colorem

accipiunt membris et quod timuere secuntur.

auxilium sensere dei gaudentque reorum

et primas nulla culpam uirtute secuta

ad uotum cessisse preces summoque parenti

acceptum referunt et quod dedit ignis et ignem

et mentem, cui quo sit opus patefecit. utrumque

certum habeo, munus sacrum explorasse parentes

cuncta alacres oculis permensos, sed prius auro

admouisse manus diti, quod fulmine mentes

iam ferit et cari subigit fulgore ueneni

nec satiat, donec mirantes pondere multo

uincat et elapsum durae ceu murice cautis

uulneret ac facilem uitiato corpore plagam

posse pati doceat. subiit noua cura repente

attonitos acuitque animos casumque magistrum

admonet arte sequi. duri tunc pondere saxi

alternis caedunt uicibus flectuntque trahuntque

in uarias species cedentem ad uerbera massam.

quam nullus formare labor, sed uicta figuram

ocius hinc perdit, magnis quod nisibus inpar

materies recipit studium, sed decipit usum.

durius ergo aliud quaerunt; sed et hinc placet aurum,

utile quod rigidum docuit magis esse metallum.

inde, cui propior decor est et uena secunda,

itur in argentum, blando quod firmius auro

officium magis est patiens. sed fortius aes est,

id quod conspicuum minus est. mox aere magistro

in rigidum chalybem translatus substitit usus.

Forsitan et cunctos quos fingit opinio casus

artifices summos operum percurrere uersu

possit nostra chelys, tacito patefacta calore

ut se decoctis tellus pinguissima glaebis

mouerit in fetus uarios, quos imbre marito

parturiens putri dissoluerit arua meatu,

quo tumidi crepuere sinus elataque messis

extitit et motis undans trepidauit aristis,

disceret ut speciem segetis nouus accola cultae:

utque auidum ad tantam decurrens undi(que) praedam

alituum pecudumque genus turbaeque minoris

nigra cohors, maiora suis in pabula trudens

175 semina corporibus, uitae inculcarit amicos

materia propiore cibos atque omne secutum

officium, docilis studii quod cura recepit.

semper ab exemplis meditatio sumpta magistris

fecerit artis opus: sed falsis nota reclamat

gloria larga patris: nil hinc sibi uindicet usus,

nil casus uirtutis inops: ego nosse creatis

quae bona sunt cum luce dedi mundoque minori

quicquid maior habet sacro notescere sensu

meque per haec uolui.\' atque utinam inlibata maneret,

ut data mens homini est, nullique obnoxia culpae:

non illam species, non illam corpora rerum,

non modus astrorum numerus nec molis harenae

falleret. at quantis cum magno terra profundo

tendatur spatiis, quae sit mensura peractae

molis, quid resonet motu septemplicis axis

harmoniae uocale melos, nunc discitur usu

assiduisque datur studiis artisque putatur

quod manet ingenitum. nec sentit nube malorum

factus hebes, quod, si quae primum agnoscere credit,

quisque recognoscit. summo ergo hoc limite ueri

haereat. augustis quom pulsus sedibus Adam,

nullum aliud prius officium quam coniuge dignum

egit et ignotos natis impendit amores.

inter tot curas placuit cui dulce creare,

uiuere dulce fuit. qui uiuere dulce probabat,

uiuebat rectore deo: nec derat alumnis

quod uitam instrueret, quod rerum accingeret usu.

Et natis iam plena domus solacia mira

attulerat rudibus blandoque in corde parentum

multiplicata graues releuabat cura labores,

et spes iam suberat propriis gaudere ministris

ruris in officiis, quorum qui maximus aeuo

arua Cain duris uertebat pinguia rastris;

at uiuo gaudere lucro dignissimus Abel

collibus aut nudis aut sicci germine campi

innocuas pascebat oues et lacte parentes.

postquam expectati satiarunt gaudia fructus

et stupuere sacro cingi sua uota fauore,

ammonuit mentes operum libamina iustum

prima dicare deo. sacras prior impedit aras

frugibus ille nouis, niueo magis hic litat agno,

prima sacerdotum species, mox hostia fratris

impia, sed signo iam tunc imbuta futurae

indicioque piae. namque ut suscepta notauit

fratris sacra Cain, sibi nulla in fruge litanti

annutum, seu quod uotas praelegerit ante

pollueritque dapes seu totum tempore in uno

cernenti reus est praesens quandoque futurus

mente nocens, illo (dirum) de fonte uenenum,

quo serpens materque, bibit fratremque cauendi

ignarum saeua mactatum caede trucidat.

Heu facinus! quid non miseros furiosa libido,

quid non ira recens, odium uetus, improba cogant

quae uexant gentes scelerum certamina, tantum

si facinus fecit, qui sic, quod sanctior ipso

frater erat, doluit. nulla est iam culpa parentum.

et ne aliquam saltim uel de serpente querellam

quod morimur quisquam superesse existimet, ante

coepimus occidi. pro quantum prima propago

criminis adiecit! mortem pro nomine poenae

inductam mundo uix dignum est dicere: fecit

impietas scelus esse nouum. peccata parentes

tantum morte luent: tu poenas morte solutas

et pro morte dabis, peior serpente nefando.

ille etenim letum suasit, non intulit: at tu

auctor primus eris caedis. te publicus hostis,

te latro priuatus sequitur, tibi crimina plectent

arma(ti) telis, gladiis et uindice ferro.

militia scelus omne tua est populique futuri

quod minus interitu iusso quam caede peribunt

ad te summa redit. nec prorsus displicet istud

moribus exemplum, quod fratris sanguine primum

humanus fundi coepit cruor, ut facinus par

sentiat admissum, tali quem crimine constat

fraternum renouasse nefas, ratione docente

omne hominis letum non prima sorte perempti

esse necem fratris. tali tunc caede madentem

non aspernatur — tanta est clementia — dignum

affatu censere deus facinusque negantem

arguit et tanto leuiter pro crimine punit

mensuram poenae facti de parte petendo,

ut, quia praemonitus facinus conmittere dirum

non timuit, tremeret: meritum quod noluit esse

supplicium fieret: quod mens haurire recusans

duxisset leue, membra graue exagitata probarent,

percussoque animo, quo se tortore profundo

uindicat omne nefas, corpus quoque frangeret horror

criminis ac totos uehemens exiret in artus

motaque praecipiti raperentur membra rotatu,

ut labris saepti latices cum luce recussa

exceptos frangunt radios, subit atria fulgor

lubricus et totum perlustrans nusquam et ubique est;

cumque tremit, sensim sublustri intexta corusco

linea caeruleae sine fine intermicat umbrae.

non erat is motus, quem neruis frigidus umor

incutit adstrictis, media cum morte repletos

sic rigat, ut totam nequeant amittere uitam:

sed qualem ciet ira dei, cum conscia mentem

uis domat et sano torquentur corda furore.

t quid tamen et quotiens talis sententia ? totum est

ultio (iam) facinus caesi, iustissima saeui

poena rei, terror genti populoque futuro

propositum exemplum, praesens purgatio culpae

et quod promisit signum custodia uitae:

ne quisquam perimat ferroque abolere laboret

quem poenas soluisse uidet. nec sufficit istud

supplicium blandis naro admiscere seuera:

amandat longe uastasque relegat in oras.

hoc quoque munus habet, ne polluat arua piorum,

ne scelus hoc populis fieri potuisse creandis

testis poena probet, ne se permisceat umquam,

ammoueat maestis ne se parentibus umquam

gens damnata, bonis ne luctus semper acerbos

ingerat et fratrum dispar ne causa dolore

torqueat orbatos, illum quod lumina quaerant,

istum quod uideant, in quo lugere necesse est

hoc quoque, quod superest. summum est in funere nati

qualiscumque malum: set tanto in crimine tali

supplicio affecti quouis sub iudice peius

perduntur uiui. quid quod mage conuenit ipsi

a patriis longe damnato excedere terris,,

cui secreta placent, grauiorque est poena uideri

inter felices et pura mente beatos?

uicturo post supplicium factique pudorem

parcitur exilio. iam quod comes additur uxor

fida reo, nec damnatis absistere munus

spes fit certa dei. datur en quae pectoris aegri

molliret curas, moto quae corpore fractum

sisteret amplexu nullique obnoxia culpae

sola deum precibus et pura mente colendo

eliceret quicquid posset satis esse duobus.

o bona maiestas, quid non sperare queamus!

ipse uias ueniae tacitas causamque ministras,

qua ualeas prodesse reo, quem prole sequenti

augens multiplicas per nomina mille nepotum

et proprii regem populi mox de patre summo

constituis. primus nam cingere moenibus urbes

erudiit, quod nemo potest nisi plebe coacta. -

confessusque metu meritum de gente suorum

ultorem admonuit Syrum docuitque perire,

dum timet occidi, qua forsan caede piatus

diluit admissum, simili quod morte rependit;

et mors ipsa lucrum est, quod criminis ultio facta est.

Interea maesto rusum grauis Eua marito

pensarat primum sancto iam pignere damnum

reddideratque iterum curas et uota parenti.

Seth puero cognomen erat, quem numine prono

adiutis supplere locum uirtutibus Abel

omnipotens tribuit, quod munus gaudia laeti

non tacuere patris seriesque adiecta probauit.

huius quippe uiri de semine proditus Enos,

qui primus tacita lectus uirtute sacerdos

posse ciere piis precibus et nomine uero

sperauit meruitque deum populumque secutum

imbuit aeterni cultum seruare parentis

auxilioque sacro, qua uita exposceret, uti,

confessa omnipotens quod maiestate ferebat,

et mentem meritumque dabat multosque per annos

criminis antiqui poenam differre sinebat,

usque adeo ut cunctis pollens uirtutibus Enoc

horum de serie, quos continet alma propago,

redditus in sedes patrias orbemque beatum

uiuat adhuc uitaeque habeat iam regna futurae.

quippe nouo mundi cultu usque carenti

post ter centenos triplices qui duceret annos

mille replens numeros, decimi conpendia uersus,

uiuentu.m certamen erat. sed crimina postquam

infecere animos et nata in stirpe sequenti est

culpa patrum peiorque suo maiore propago

adiecit semper uitiis quod uinceret heres,

succurrit uitae breuitas, quando hic modus unus

augendi sceleris lucis qui terminus esset.

namque Cainigenum cum se coniuncta profanis

damnasset thalamis, melior cui uena, iuuentus,

in uarium facinus sacro deserta fauore

concidit atque hostem insidiis patefacta recepit

talia fante deo: \'non semper noster in istis

spiritus insistet populis nec differet ultra

bis senos decies leti data tempora seri

uita nocens annos, quoniam terrena secuti

plus carnis quam mentis habent.\' siue ergo seuera

naturam fregit sententia -iudicis almi,

ut sic quemque reum brutae plus matris habere

argueret, qua natus erat, seu, munere primo

quam dederat famulis sacra uirtute creandis,

larga facultatis diuinae gratia quo se

a toto ad solum corpus transisse probaret

peccatis traducta patrum, generata repente

monstra hominum, celsa membrorum mole gigantes,

mente feri tumida. quantum per corpora diris

posse subest animis et quantum uelle necesse est

seruitio oppressis tam magnae molis iniquo,

non illis quicquam inliciti temerasse profanum

aut licitum cordi: uetitis succensa libido

acrius et rebus pretium non forma petendis,

sed scelus imposuit. nullae sine sanguine noctes

aut sine caede dies, lacrimis sumpsisse propinqui

dulce cibos ipsosque cibis uiolasse propinquos,

inmemores socii iuris hominumque suique

affectusque sacri matrumque patrumque suorum

auctorisque poli, tantumque in crimina summa

processum est, ut cuncta deum informasse pigeret,

quis uitam lucemque dedit, causaque nocentum

criminis expertes animas conuoluere mallet

380 quam non praecipiti terras submergere ponto

rursus in antiquam mundo redeunte (figuram).

......

, . , . , , , ,. fidelis

iam per quingentos inmunem criminis annos

duxerat et posita degentem lege probarat.

cui sic sancta deus pandens arcana reuelat:

terrarum uitiis hominumque ad crimina pronis

abiecta uirtute malis succurrere rerum

fine parans statui quando, omnes plectere culpas

saeuum prospiciens leuiusque abolere nocentes,

inducto rursum terras submergere ponto,

ut, dum cuncta ruens operit iussusque residit,

gurgite praecipiti pollutum diluat orbem

inplicitosque homines et quicquid uiuere iussi

causa hominum tumidi conuoluat labe profundi.

sed quia tu solus, cui cordi est nostra uoluntas,

deuotum sacris ducens sub legibus aeuum

semper in hoc tantum merito meliore repugnas,

sic decretorum moderabor iura meorum,

ut, cum iusta mali luerint, tunc dignius a te

incipiat mortale genus summumque parentem

te numerent populi, nostra qui luce fruentur.

quadratis igitur trabibus contexta paretur

arca tibi, quae ter centum tendatur in ulnas

perque decem quinas pateat, consurgat in altum

ter denis tantum; per ...

.......... consummetur in unam

desuper. at lateri seruetur ianua, qua se

collecta oblico fastiget machina tecto.

tunc calidum bibula spirans conpage bitumen

exploret tenues et uestiat undique rimas -

fusum more cutis. labor hinc te maximus intro

auocet: inmensis latus adnectatur utrimque

postibus et caueae fundentur membra peractae:

cumque triplex spatium discreuerit area duplex,

sic discernantur propriis animantia nidis,

ne uiolent permixta genus conmissaque pugnent

confundantque cibos, quorum te condere par est

tantum materiem; nam dispensata receptis

ne desit, praestare meum est.\' haec mente fideli

accipiens — namque ipse animum sensusque ministrans

uelle et posse dabat famulo quodcumque iubebat —

adgreditur densas natis populoque coactae -

plebis in hoc genitas ferro prosternere siluas.

ammittunt luci radios umbrisque leuatur

campus et aequaeuo spoliantur robore ualles

ac nemora speciem mundi inplicitura minoris.

sed cum tam multo fuerit properata labore

summa operis coepti, centum differtur in annos,

ut pigeat sceleris populos iraeque repugnent.

o nimium miseri, tam iustae quos mora poenae

plus facit esse reos: iam non pro crimine tantum

plectentur, ueniae quis copia larga petendae est,

sed quod plectentur, quot Tartara dira subibunt

temporis indulti spatio, cum parcere cunctis

testetur se malle deus. iam mole peracta

contextum stabat laterum conpage capaci

auxilium, quod supremum pater ipse pararat

naufragiis, natura, tuis, causamque ciebat,

cum deus e celso famulum dignatur Olympo

uoce monere Noen summum iam tempus adesse

condere se latebris matrem natosque nurusque

eripere instanti exitio mortisque tenebris

carcere uitali secumque animantia cuncta,

quae sua tellus alit, quae non sua sustinet aer,

per sexum septena, deus quae munda probauit,

bina pari, immundi generis sed singula sexu.

nec mora fit: quicquid conuexo cardine caeli

nascitur ignotum diuersis partibus orbis,

quod stupet Eous, quod pallidus horret Hiberus,

australis Libyae calidis quod saeuit harenis,

scindit Hyperboreas miro quod lumine noctes,

una ruit trepidans et apertae inmergitur arcae.

diluuium sensisse putes; nam cum deus auctor

det brutis sensum, quo se testetur alumnis,

plus pecudes rationis habent, quae numine motae-

nil de se sapiunt. ergo omni semine uitae

praegrauidam ut primum claudi deus imperat arcam,

nox ruit et subitae caelum obduxere tenebrae

effusoque cadens terras ferit aere nimbus

praeceps, more breuis, seruaturusque tenorem

sic furit et toto pariter desaeuit in orbe

tam, quam in parte solet, rapido cum turbine mota

tempestas sequitur saeuos aut nuntiat ignes

fulminis et tonitru caelum terraeque reclamant.

nec satis excidio est qui nubibus effluit imber:

antiquae laxantur aquae iamque aethere aperto

in nubes uacuas caelum pluit, intima terrae

halitus extendens, qui flumina sufficit, implet

atque nouos pandit fontes torrentibus aequos.

dumque uno inmixtum raptim se gurgite iungit

quod caelum, quod terra uomit, quod nubila fundunt,

inuoluit mersos mixtis cultoribus agros

implicitosque greges stabulis, cum ciuibus urbes

obruit: inter aquas populi periere ruinis.

nulla manet rerum facies, tegit omnia fluctus

crescendoque suum perdunt et flumina nomen,

mox etiam cursum. nullis satiabilis umquam

amnibus oceanus tam magna mole ruentes

iam persentit aquas, aucto quas gurgite maior

pellit et in cumulum redeuntes surgere cogit,

donec contractis aestum attollente profundo

undique litoribus summo se circite iungat

fluctus et oppressis concurrant aequora terris.

et iam ter quinis super omnia celsior ulnis

arca ferebatur; namque haec mensura supremos

excessit. montes, cum quadraginta diebus

ullius pluuiae furor et nox una fuisset.

ter quinquagenis post solibus aere sudo

cum similis ponti modus et mensura maneret,

clausorum omnipotens miserans decedere magnum

paulatim iussit pelagus, seu parcere cunctis,

quas poterat fugiens raptim subuertere, terris

seu clausis uoluit, sensim quos unda relabens

tutius in sedem stabilem subducta locaret.

denique mons t aer diffuso uertice planus

)uecturus suscepit onus. iam summa uideri

posse iuga ac planos scopulis distinguere fluctus

cumque residenti sensim prorumpere siluae

aequore et occulti paulatim surgere colles.

iamque niger patula speculator missus ab arca

aera prodiderat placidum praedaque reperta

detentus; sed adhuc cella claustrisque morandum

fessa columba refert, quae rursum missa reportat

paciferae frugis paruum libamen oliuae.

tantus ad indicium magni cum laude parentis

clausorum fletus, quo se- quoque laeta reuelant,

exoritur, quantus, muris cum uictor acerbus

insultat, subitum obsessis si forte feratur

auxilium: quantus, cum iudice missa modesto

addictos rursum uitae sententia reddit:

quantus, in ambiguum funus cum uita recurrit

inter lugentum lacrimas et gaudia, fletus.

postquam ter missa speculatrix arua patere

nuntiat hoc ipso, terris quod capta receptis

non rediit, taedet pigras perferre latebras,

quo spes est propior caelo spirare patenti

atque animam aetherio laxatam pascere sensu.

sed fas haud ulli est exire in luminis oras,

ut uetitum nasci caelumque diemque subire

non uocitante deo, propria qui uoce trementem

iussa Noen monuit sacris excedere claustris

coniuge cum fida natis nuribusque pudicis

et noua deductis iterum dare rura colonis

cunctaque quae pariter proli seruata futurae

humanos pollens opifex formauit in usus.

quae, postquam data porta, ruunt: pars aera pennis,

pars saltus siluasque petunt, pars mersa cauernis

infoditur patulis terrae, pars libera campis

exultat siccis et prato uernat aperto.

at dominus, mundi sortitus regna secundi,

cuncta Noe gaudens oculis ac mente capaci

accipit atque animum nequit exsaturare replendo

et cupido raptim perlustrans omnia uisu

ut noua miratur. noto fulgentior ortu

et mage sol rutilus, ridet maiore sereno

laeta poli facies et desperata uirescunt

fetibus arua nouis. sed adhuc uersatur imago

ante oculos tantae semper memoranda ruinae,

inter aquas quid pertulerint, quid munere sacro

et non pertulerint, fremeret cum uerbere saeuo

pontus et inlisas contemneret arca procellas:

cumque suis reputat, quam late sancta parentis

se circum summi fundens largitio constet,

et docet attonitos uerumque addiscere promptos,

unde cibus tantis toto suffecerit anno,

quis potus; namque hoc constat, si cetera uitae

suppeterent, clausos, dum fluctuat arca, necari

inter aquas potuisse siti, nisi rector Olympi

depositos penitus nec iam ulla extrema timentes

sustinuisset eo, quo condidit omnia, nutu.

ille animas longae perituras carcere noctis

affectu lucis spolians uirtute repleuit:

ille, ut tam segnem possent perferre quietem,

infudit pigri - placidum torporis amorem,

ille potens, cui, si placuit, uirtute seuera

praegelido raptim sub gurgite cogere fas est

inmersos ardere malos flammisque futuris

inuectos algere bonos, qui tempore paruo,

ut nunc edocuit populos sic posse necari,

ipse docebit aquis populos sic posse renasci.

Talia mente gerens uenturaque saecula cernens

non prius officii quicquam mortalis inire

prisca Noe quam sacra deo gratesque rependat

constituit. niueo surgunt altaria saxo:

nulla quibus saeptis cum se circumdaret aedes,

undique diffusi conuexo tramite caeli

templum mundus erat. septenis hostia praeceps

affluit e gregibus, mollis quos sustinet aer,

quos generat terrae .........

......... sternuntur Eois

aut Arabum siluis. ignis demissus Olympo

libat odoratos quos crine exedit honores

ambrosiumque deo fragrant holocausta uaporem.

qui mitis semperque bonus pro munere nostro

accipiens quicquid recipit gaudensque piorum

officiis hominum, quorum non indiget usu,

sed quis nos redimat, placido sic numine fatur:

etsi parua fuit tanto pro nomine poenae

ultio uindicibus pluuiis et gurgite molli

tot scelerum damnasse reos sedemque nocentum

terras diffuso potius renouasse profundo,

non tamen offensi feriemus uerbere tali

ulterius mortale genus, quamuis ruituras

per uarium facinus, per crimina pristina rursus

humanas mentes uideam gentesque profanas.

nam quia mortales plectenda ammittere numquam

cessabunt, meritis semper condigna referre

nos cessare decet. laeti UQV crescite alumni,

crescite securi fecundaque prole replete

arua nouosque greges cunctis distendite terris.

seruabunt elementa uices cunctisque diebus

seminibus propriis reddetur debita messis.

curret opus mundi conpar discordibus horis:

aestati certabit hiemps ac tempora librans

ueris et autumni fugiens replicabitur annus.

uosque, quibus regnum solidi permisimus orbis,

quos tremit et dominos sentit genus omne animantum,

hoc legis seruare loco iurisque seueri

praescriptis uinctos semper meminisse iubemus:

inter tot species rerum, quas sponte mouentes

membra animis uestros bis iam largimur in usus,

lurida ne quisquam permixto sanguine turpes

membra cibos faciat, quod crimen\' non secus acris

olim iudicii plectet sententia quam si

hauriat humanum quisquam ferus ense cruorem,

quem semper repetam uindex adeoque requiram,

ut mihi non solus pendat rationis abundans

supplicium, sed bruta quoque: cruor omnibus aeque

sit sacer humanus, nostra quae luce fruuntur.

et sint signa, quibus caelo radiante remissas

diluuii testemur aquas: quippe aere denso

cum leuis in tenues nebulas suspenditur umor

et nigras iam cogit aquas in concaua nubes,

effundam radios et pulchrum circite summo

arcum curua mihi decorabit solis imago

pingentem conuexa poli, qui luce calorans

exsiccet pluuias et in aera dissipet imbres

usque adeo, ut possit mundi pars altera poenae

hoc sibi uenturi specimen praesumere signi,

quod plus ignis habet rutilans et iam minus imbris.\'

Talibus attoniti imperiis, quae cuncta tremiscunt,

promissisque piis alacres, quibus omnia gaudent,

certatim limo dulcique uligine laeta

arua Noe natique simul, quis firmius aeuum,

infindunt rastris et semine rura maritant,

iam uere effusis late densissima campis

herba cibi ex calamis in frugem lacte gelato

reddit multiplicem cumulato faenore messem:

et noua praegrauido iam palmite uinea diti

luxuriat fructu, quem dulci nectare tendens

parturit ac duro nascuntur pocula ligno.

Forte Noe domini celebrat dum laetus honores

indulgens epulis et dulcia pocula libans

persensit uiuos latices somnoque grauante

uictus membra toro posuit neglecta fideli:

et reuoluta simul uestis secreta retexit

corporis ac risum tibi, Cham deterrime, mouit

fons et origo tui, fratresque aspergine culpae

Sem primum summumque Iaphet miscere parasti.

disce quid exposcat quod .... t rese cachinno

tu solus: fratrum melior sententia dignum

officii putat esse locum; nam tegmine rapto

et pos terga dato sensim properante recessu

auersi patrium manibus texere pudorem

et palmam fratri rapuit pietatis uterque

sublatam medio. nam postquam libera somno

corda Noe repetunt diuini nuntia sensus,

natorum meritum tali mercede rependit:

\'Cham maledicte, tuo dubius seruire parenti

fratrum seruus eris, sancto tu, maxime natu

Sem, benedicte deo uiues fratremque minorem

(semine iam) dominus multo distendet in orbe,

donec et in fratris domibus numerosa propago

constituat sedem populisque admixta propinquis

impleat adiunctas et quas construxerit urbes.\'

Haec fatus senior, cum iam decurrerat annos

mille minus decies quinos, quos summa recusat,

conscia uenturi resolutus pectora leto

cessit et hunc orbem natis curasque relinquit:

quippe datum culpa uacuis uitioque remotis

et post peccatum, prima quod morte piatur,

cum deus electae penitus sacraria mentis

spiritus implesset pectusque rigasset amicum,

omnia nosse simul coramque oblata tueri,

quae fugiens rapuit quaeque est quaeque afferet olim

saecula uenturis carpenda nepotibus aetas,

quodque hominum uarios conceptum fundit in usus

terra grauis, liquidum pelagus, uegetabilis aer

atque auidus, nimio quod fomite gignit et ignis.

sed postquam tantum munus damnata propago

perdidit et miseris nil praeter scisse remansit >

maiores arcana suos, reuocare parentum

quisque memor secum monitus et cuncta reuoluens,

quae quibus apta modis, qua rerum parte iuuarent,

condere in hoc fixis olim sermonum elementis

aut signis, solida mandantes uerba figura.

hinc artes traxere caput, quas littera seruans

priscorum in tardos misit commenta nepotes

et ueterum studiis miscens inuenta nouorum

spem dedit attonitis uanaque cupidine motos

traxit ad inlicitum praeceps indago futuri:

siue dedit mundo, quem quidam errore caduco

corporeum dixere deum, quod solus habebat

conditor omnipotens sparsitque per omnia membra

rerum signa mouens uenturi nuntia saecli,

ut se per totam molem testetur alumnis

semper et auctorem fateatur mentis imago

sitque palam rebus positum, regnator abundans

quid praestare queat populis, quid tollere possit,

quid quandoque suos, caeli quis regna parantur,

scire uetet famulos, quod uerum testis achates,

Pyrri gemma, probat, Musis et Apolline clauso

edita cum mundo — quid non per cuncta putemus

significasse deum, quando et mendacia mundi

prodidit anticipans et post fingenda notauit:

seu simplex potius mundi fert omnia motus:

seu grauis inuentor leti cessare capacem

fraudis materiam non passus cuncta maligno

subdidit arbitrio, quo fatum induceret orbi.

nam dum dinumerat cursus uariosque recursus

astrorum et miro fruitur discrimine caeli,

tempora sic dubii posuit sibi certa fauoris

atque facultatem pronam metasque nocendi

effectu uario uariis conuentibus edens,

spargat (ut) inuidiam stellis et crimina sacro

adleget caelo mundumque ornantibus astris,

cum fingat populis quicquid facit ipse futurum.

hinc ars est, quod fibra tremit, quod pinna coruscat,

nubibus elisis quod fulmina nuntia signant.

nam quia praecipites motus cunctosque sagaci

amplexus casus studio, qui publicus hostis

prae .... is reddat, meminit, diuina putare

persuasit populis falsi commenta ueneni.

haud secus Aethiopum canibus, (quis) regna, tyrannis

libertas regitur: cum rebus congrua certis

corporis ignari petitur sententia motu

et casum praecepta putant. nec signa minora

haec pro se ualido praesumit -opinio sensu;

nam gemmam Pyrri Galbae Fortuna refutat:

qui potuit quippe statuam tot fingere lustris,

et lapidem simulare potest. his fraudibus usus

inlusit captis noscendi ardore futuri

uincendique dehinc fati stimulante timore

sollicitis studio magicae scelus intulit artis,

qua semet potius colerent arisque dicatis

impia tura darent, cum prodita turba parente.\'

moxque parum sano genitus de stemmate Nembrod,

mole et mente gigans, Babylonis praeditus aulae,

Persarum capiens animos uenator iniquus

a ueri sacris domini transduxit ad ignem.

Nec tantum cupidis nimium sic arte sagaci

ille, caput scelerum, mundi reus et suus hostis

inlusit curis hominum, sed mentibus ipsis

inruit et sensus penitus descendit in omnes,

mox et in affectus. nam cum patris unica proles

spem generis leto secum traxisset acerbo,

infelix genitor, lacrimis noctesque diesque

continuans hebetique trahens plangore querellas

dum furit et raptum quaerit per singula natum

exuuiasque tenet dulces puerilibus annis

aut trans fata pius solatur imagine luctum,

sic desideriis accensum pauit amorem,

ut totam Pario statuens de marmore formam

crediderit demens incluso uiuere sensu

et questus audire suos arisque dicatis

auctoris summi cultum transferret ad umbras.

omnibus iste reis grauior transcendit et illum

doctorem em scelerum, magicas qui condidit artes.

ille palam furiis reus est et mente profana,

hic pietate nocens. facinus plus inquinat istud,

quod speciem uirtutis habet; nam protinus omnes

amplexae gentes scelus hoc sine fine litantes

manibus inferias, uti nunc testantur Alani,

pro dis quaeque suis caros habuere parentes,

post etiam reges, quorum sub nomine mendax

Graecia, dum ueris falsa insinuare laborat,

addidit obscuras uanis rationibus umbras,

excusans tumulos et condita nomina bustis,

donec per species etiam dementia cunctas

tenderet et rebus minimis membrisque pudendis

fingeret esse deos: quippe assistebat in oris

talibus erroresque fouens responsa ciebat

inuentor leti miris in partibus orbis,

usus ad insidias aut igni aut fonte calenti

aut antris. uentos terra spirante loquaces

lusit et ante Themis, populis post falsus Apollo

inposuit sedesque dehinc mutare coactus

Leucorum factus medicus nunc Gallica rura

transmittens profugus Germanas fraude nocenti

sollicitat gentes et barbara (pectora) fallit.

Sed redeo ad summam, qua sum degressus, ad istam

maiorum seriem. cum multiplicata creando

cuncta Noe suboles terras implesset Eoas

et Senaar artos decrescere cerneret agros,

per uarias orbis partes spargenda iuuentus

rupit in haec maestas tristissima uerba querellas:

\'heu quam non certus uitae status ordine coepto

fert homines factamque fidem sic prospera fallunt

per uarios cursus, ut uoti summa petiti

tendat in aduersum. iam nos, si dicere fas est,

quod sperata patrum precibus numerosa nepotum

creuit turba, piget; spargenda est quippe per orbem

exilio generata manus: peritura propinquis

et pariter perdens, quod sit magis acre dolori,

uiua morte suos referat, quod funere tristi

damnamur miseri, quod festinante senecta

denos centenos, quos prisca excesserat aetas,

uix ter centenos iam fessi accedimus annos,

ne patria extorres nuda et sine nomine membra

ignotis demus passim tumulanda sepulcris.

quare agite, o iuuenes, dum uires turba ministrat,

quae uobis superesse queat finemque seuerum

nesciat, aeternam factis extendite famam.

urbem condamus, cuius sub nomine turrem

tanto attollamus, donec pingentia mundum

sidera et excelsi conuexa inrumpat Olympi,

ut nos posteritas, terras quom liquimus istas,

in caelum migrasse putet.\' sic mota iuuentus

contemnit cautes et quicquid monte reciso

caeditur: edomitae fictos de uiscere terrae

constringunt igni lateres operisque futuri

materiam proprio malunt debere labori.

hanc interstratum sic uincit utrimque bitumen;

ut solidas simulent circumdata moenia cautes.

iam turris properata subit, iam uertice nubes

transilit et fruitur caeli propiore sereno,

cum pater haec propriis regni consortibus infit:

\'en terrena phalanx quid non furiosa resignet,

mortali quae structa manu contingere celsos

credat posse polos et ad aethera ducere nostrum.

nullus terreno uestitus corpore caelum

ascendit, nisi qui caelo descenderit alto.

sed quia — gens una est, eadem quoque forma loquendi —

adsensu cupido suadentes praua secuta est

turba nec excussit, quid fas permitteret, audens

ardua, quae fieri per se natura uetaret,

inpunita ferant tam uani damna laboris.

ut tamen et uetitum norint, quod posse negatum est,

iam descendamus tumefactaque corda superbo

consensu uarii turbemus uocibus oris,

260 ut quod peccauit concors in crimina uulgus,

confusae damnet melior discordia linguae.\'

dixit et intentos operi molemque leuantes

mentibus attonitis obliuio subdita primum

intrat et ignotae subiit perfectio linguae.

increpitant operis studio cessante magistri

cunctantes socios: sed uocem nemo remittit

non intellectis, et si quis temptat hiare,

sibilat aut rupti fremitu sermonis anhelat

aut stridit gemituque minas imitatur acuto.

sic uanum praua susceptum mente laborem

destituit frustrata manus: iam nemo propinquum,

nemo patrem sequitur: quem quisque intellegit (aptat)

adglomeratque sibi: periit cognatio tota,

gentem lingua facit: sparguntur classibus aequis

diductasque petunt uario sub sidere terras.

haut aliter uolucres campi per mollia plana,

quas gregibus mixtis errare et quaerere uictum

persuasit secura dies, cum nocte propinqua

frondea tecta petunt, extemplo congrege turba

uulgus quaeque suum sequitur rapidoque uolatu

miscentur, similis qua duxerit aut color aut uox:

sic tunc in partes populus se dissicit unus,

et species fit quaeque genus longeque remotis

considunt terris atque orbem gentibus implent.

nec tamen hoc sacri, cum sit sua poena nocentum,

muneris est uacuum; nam quamuis ultio iusta

haec fuit, ut quos non tetigit reuerentia caeli,

quae sedes propria est mundi rerumque parenti,

nec se cognoscant, plus est quod praestat alumnis

talis poena reis: ne quod persuasio culpae

paucorum intulerit rursum contaminet omnes

et faciat commune nefas, ne bella cruenta

et rabido populis mors arcessenda furore

sit semper, ciues et alumnis linquere pulsis

cognatos graue sit. nam ne desideret umquam

exul turba suos opus est et ut oderit ultro:

atque ideo hoc uaria procurat lingua, suorum

ne quisquam meminisse uelit. mansit tamen oris

Hebraei sonitus et sermo antiquus in illis,

qui culpae expertes pars non iniusta fuerunt,

natorum, quos Sem genuit, quos sacra parentis

cura iuuat tangit(que dei) reuerentia ueri.

sed postquam toto dementia percita mundo,

ut taceam magici scelus intestabile monstri,

in truncos et saxa etiam durique metalli

arte cauas species et cassas luce figuras

inpegit mortale genus mentesque superna

spectantes fregit terraeque addixit inerti,

hos quoque conuoluit foedae contagio labis.

non secus Aethiopum feruentibus excita terris

nubila morborum corrupto tramite caeli

implicuere auida uictoris peste lacunas,

cum quisquis celeri percussum fulmine leti

ingemuit, simul ipse ruit, quicumque cadentem

conspexit, cecidit, congestaque funera passim

dira lues strauit campis bellumque peregit:

sic tunc praecipiti complexus mole furoris

et quos praeteriit repetens conprenderat error,

donec succiduis gradibus decursa propago,

fons et origo cui Sem clarum praestitit ortum,

in Tharan exiret, summa qui sede relicta

Chaldaei generis cuncta cum stirpe suorum

urbem aliam moresque nouos sedemque requirens

mansit in Assyriis demum nouus accola Carris.

et cum quinque super bis centum exegerat annos,

lapsus more patrum est. huius set filius Abram,

uir dignus caelo, iam primo a limine uitae

uerum mente deum uenerans gentilia sacra

auersatus erat. quem postquam morte parentis

iussa sequi iam posse dei sine fraude licebat,

his dominus famulum monitis dignatus adire est:

\'quandoquidem toto te solum inuenimus orbe,

quem sincera fides iuuat et reuerentia nostri,

linque procul sedes patrias terrasque nocentes

pollutamque domum: cognatio tota profana est

et fugienda tibi. terrae melioris in agros

me duce peruenies, ne sis pars gentis iniquae,

qui sanctae caput esse potes. tunc sacra dicabo,

quae maneant, benedicte, tibi, nomenque per omnes

magnificum reddam populos bona cuncta rependens

aut mala pro meritis, quorum diuersa uoluntas

te circum fuerit, per quem benedictio fusa

spargetur tribubus cunctis aeuoque renato/

Dixit et imperiis mentem qua seruiat indit

promissisque piis credat. mora nulla retentat:

cum gregibus uarii generis famulisque paternis,

coniuge cum fida, cari cum pignere fratris,

cui Loth nomen erat, digressus limite recto

ignotum sibi carpit iter. mollissima laetas

praebent arua uias blandumque fauentibus austris

adridens nullis turbatur motibus aer,

in Chanaas donec populorum, quos genuit Cham,

intraret terras et rura uberrima Sichae.

quae postquam concessa sibi prolique futurae

audit uoce dei, deuotas excitat aras

et ueteres reuocans cultor nouus auget honores.

inde petit Bethlem, sedes quae lecta beati

hospitiis sacrata uiri est cunctasque superbis

excessit meritis terras, quandoque, secundo

post iam conmemoranda loco cum sede superna,

dignior ista, dei quae pignus lege salutis

emissum mundo tantum mirante paratum

exciperet, uisa est, hominemque remitteret astris.

hic quoque sollemnes Abram pater excitat aras

et linquenda nouis habitacula ponit in aruis.

namque fame rursum sedem mutare coactus

castra mouet totamque domum famulosque gregesque

secum agit et rebus conmercia iusta rependens

intrat in Aegyptum. sed nomine pulchra sororis

protegitur coniunx, ne barbara pectora sancti

hospitis in caedem stimulet furiosa libido.

denique mox Pharao radiantis imagine formae

ductus inardescit thalamosque et foedera certa

lege parat; sed tota pauor formidine mersa

ingruit et subito quatit improba corda tumultu

exterretque animos niger horror et implicat artus,

ut rex sacrilegae gentis tam tristia uota

sentiret damnasse deum, qui tale profecto

consilium infudit famulis, ut barbarus hostis

tutius esse uirum Sarae tum nosceret Abram,

cum foret expertus, quam non inpune profano

appeteret ferro, quem nec uiduare liceret.

sponte igitur nulla uiolatam labe marito

restituit culpamque refert tutumque frequenti

custode et multa cumulatum fruge remittit

in Sichem Bethlemque suam: laetique receptos

exercent campos et pinguia pascua late

inmixtis carpunt gregibus. sed iurgia crebra

inter pastores; nullo nam limite cuiquam

discretus pandebat ager. plenissimus ergo

uenturi, iuris set seruantissimus aequi,

ut dirimat lites et iurgia tollat auara,

Abram, qui senior, concessos diuidit agros.

iunior elegit, qua dulcibus undique fusis

rura maritat aquis ripisque umbrantibus amnes

labitur et teretes saltus Iordanis amoenat.

his capitur patruique domum iustumque rigorem

declinans Sodomae iunctos Loth migrat in agros,

cum deus hac Abram maesti spe pectora firmans

\'ne carparis\' ait, \'fratris quod prole relictus

damna patris tuleris sancti. innumerabile uulgus

tu mihi solus eris, populi qui regna tenebis,

quae primo cum sole uides, quae uersus in arcton

prospicis et tepido quae subdita respicis austro

ac maris effusi circumdata litore claudi.

haec tibimet prolique tuae populisque tuorum

concedam aeternum semper uiuentibus aeuum.

quis tu ut iam terris longe lateque fruaris,

surge et quid pateant gressu prius hospite lustra.\'

Sic ait: ille libens paret sedemque relinquens

emigrat Chebronque subit subque ilicis atrae

dispensata comis figit tentoria Mambrae

auxiliumque nouis ductor catus addere castris

hic quoque sollemnes domino struit, ut colat, aras.

Interea, magno circum turbante tumultu

hostis adest auidus, uaria quem dote referta

sollicitat tellus: campis inlisa resultat

ungula et effusis errat populator habenis.

Loth cum rege simul portis erumpit apertis

et uicina manus regum socia arma ferentum:

secum equites peditesque trahunt, distenditur agmen,

confligunt acies, pariter sternuntque caduntque.

his satis auxilii est, quod bellum inferre parantes

praecepere animis casuros clade repente:

istos sola tenet causae melioris imago.

sed turpi Sodomae luxu emollita iuuentus,

ut rursum exarsit repetitus clamor in iras,

uertunt terga metu: rapido pars moenia cursu,

pars montes siluasque petunt, pars saepta cateruis

porrigit ignauas ad tristia uincula palmas.

Loth captum patruus ut primum conperit Abram,

non fletu — quid enim fletus conferret inanis? —,

sed ratione pius, ter centum deligit omni

de grege bisque nouem famulos, quos instruit armis,

et sensim sequitur, qua tendere prodidit hostem

lentum praeda grauis, curatque ut prima quietis

nocte superueniat, cum iam languentia corda

inrigat et fessos dulcis sopor alligat artus.

sic, cum ieiuni rabies uaesana leonis

in pecudum saltu penetrauit saepta uolucri,

cunctas dente, pede exanimat cupidamque uorandi

differt ira famem clauditque doloris acerbi

oppressis gemitum patientia mira timoris:

haec tum forma ducis. somno uinoque sepultos

sternentes tacitis populum regesque trucidant

uulneribus. nullus confundit castra tumultus,

nemo gradum sentit, nisi quem iam mens fugit et uox,

nemo sonum caedis, nisi quem mors excitat; audit.

sanguine cuncta madent, siccis resoluta serenis

tellus tabe coit, gressumque morante cruore

lubrica signato titubant uestigia campo.

nec tamen omne simul gladiis conciditur aeuum:

seruantur praedae — tanta est moderatio iusti

uictoris —, quos iam cunctis sine fraude licebat

455 posse capi: reliquos sparsit fuga turpis et agros

usque Chobarrenos instans formido secuta est.

at uictor tanti nil motus laude triumphi

inter equos pecudumque greges populumque receptum

aut captum gazasque, auido quae pondere uictos

uictoresque grauant, tanta inter gaudia mitis

et casus hominum reputans sub pectore, paene

uicti merce redit praedamque et praemia belli

direptis passim populis regique reformat,

non sibi se pugnasse docens: decimam tamen offert

hostibus excussae, quae uera est hostia, praedae

Melchisedech, cui tum summi pia cura parentis,.

testatus uicisse deum meruitque futuri

mystica praemonitus iam tunc libamina sacri

sumere. et accepto maiora ad praemia cursu

uoce sacerdotis tanti bona cuncta precantis,

hoc famulum alloquii dominus quoque munere donat:

\'quandoquidem nullis cupidum te praeda subegit

inlecebris, pretium fidei mercesque laborum

mecum plena tibi est teque et tua cuncta tuebor

heredi seruanda tuo, quem germine sero

uentre tuo potius natum pius auctor amabis,

quem iam mente cupis, pro quo placet iste Damascus,

ascitus grege de famulo, dum dulcis alumni

accendit patrios stimulans infantia sensus

et festinantem natorum fallit amorem.

suspice conuexum quam denso lumine caelum

picta nocte micet, quantis congesta premantur

sidera sideribus numerumque obiecta recusent:

seminis hoc exemplar habe stirpisque futurae

hinc formam meritumque tene.\' sic fatus: at ille

credidit et nudae fidei consensio sola

pro uirtute fuit meritisque ornata laboris

plenam iustitiae tribuit reputata coronam.

atque ideo hic sancti uirtus tam nobilis Abram

prodit quod bene sit diuino credere Christo,

qui, uox uiua patris, rursum sic fatus ad Abram:

\'omnipotens ego sum dominus, qui teque tuosque

Chaldaea de gente tuli tandemque paternis

exemptum uitiis terra meliore locaui,

ut per te genitus populus meus arua beata.

incolat et seriem longe lateque propaget

gentibus expulsis, quas foedo errore parentum

sacrilegas ritus olim fecere profani.

quod quia cunctaris dubiusque ita credere peccas,

trimam sume mihi torua iam fronte iuuencam,

cum qua par annis blando grege lecta capella

aequaeuus(que) aries nostro mactetur honori:

cumque columba sacrum casto cum turture iuncta

clauserit et summam confecerit ordo litandi,

ulterius uolucrum non sentiat hostia ferrum.

at pecudes uteris mediae scindantur apertis

inque duas abeant tantum tria corpora partes,

quas sic diductas mundis distingues harenis,

conferat ut membris altrinsecus aemula membra

510 ordo quater duplex. tunc (quae) sperare iuberis,

sponte sub aspectum uenient oculisque probabis:

Dixit: at ille dei monitis seruire libenter

assuetus raptim properat mandata patrare.

sed cum dispositam quo iussa est ordine terrae

strauisset seriem, subito globus ingruit ater

inportunarum praeda inuitante uolucrum.

quae ne contactu uiolarent sacra profano,

undique sollicitus cauet et circumspicit Abram.

sed cum operi attonitum tanto nec sole cadente

uinceret officii moles tam magna recepti,

ecce niger terror, tremor horridus et sopor intrat,

nuntia iussa ferens uenturaque saecula formans.

credo, uidebatur saeptum sibi cernere Nilum

Hebraeae gentis populis serosque nepotes

et quae se ad summum numerent cognoscere turbas:

inde truces motus deductaque castra suorum,

transmissum pelagus sicco pede, mersa profundo

agmina, naufragium nulla cum classe secutam

terrestrem fecisse manum : dehinc tota beatae

regna Palaestinae populo patuisse reuerso.

talibus attonito uisis non defuit almus

interpres : \'praenosce tuos subolemque tuorum,

crescet in externis quae post uos edita terris

Niliaci famulare iugum sensura tyranni,

quam, quadringentos cum duro expleuerit annos

seruitio, eripiam dominosque ulciscar iniquos

et reddam terris, blando quas gurgite cingunt

Nilus et Euphrates, sed cum peccata nocentum

gentis Amorraeae populi(que) haec regna tenentis

explerint summam scelerum dignique paternis

sedibus expelli fuerint. at tu tamen ante

longaeuo felix decedens limite uitae

laudatus natis cum pace et munere nostro

ad sanctos migrabis auos.\' sic fatus: et alto,

cum iam nox terris densas induceret umbras,

signum monte dedit; claro nam clibanus igne

emicuit raptim crinemque in prona retorsit

et diuisa petit mediumque inuecta paratum

praecipiti cursu delibans flamma sacrauit.

haut aliter crasso uibrantes aere corpus

oblicum per inane uolant undantque coruscae

nocturno splendore faces crinemque rubentem

mendax stella trahit concussaque nubila uentis

excutiunt pronum, qui terram euerberet, ignem,

Interea certus regni prolisque futurae

accelerare patrem cupit Abram, casta sed uxor

abnuit officium, quod inane effeta senectus

iam signo cessante probat: sed dulce mariti

pignus spemque nouam quacumque ex paelice fusam

560 esse suam credens famulam, cui iunior aetas —

Agar nomen erat, Nilotica tellus origo —

subrogat in thalamos precibusque adgressa maritum

progeniem uili concredere perpulit aluo.

pro seruile nefas! ut primum uiuere sensit

Agar uentris onus, fastu tumefacta superbo

despexit dominam et dominam, cui matris amorem

debebat, causamque sui furiosa tumoris.

recte igitur flagris hanc uir iustissimus Abram

coniugis addixit, quorum magis acta pudore

in deserta procul secretaque lustra ferarum

abditur indignans: nec quod perpessa refugit,

sed rursum dominam nimios mentita timores

contemnit, quo more potest, mauultque pericla

secretae perferre uiae, ni missus Olympo

angelus occurrat famulamque ad pristina iura

restituat miti dominae magnoque refectam

hortatu melius iubeat sperare reuersam

et nomen nati doceat moresque manusque

innumerosque greges populi de stirpe nepotum.

quo maiore redit uoto iam certa futuri

et partu dominum fecit prior ipsa parentem,

cum iam decursi spatiis felicibus aeui

octoginta super bis ternos clauderet annos.

Qui cum bis senas unam super ordine coepto

adderet aestates, solito hunc rursum pater almus

alloquio dignatus adit iussitque trementem

degere felicem: simul et promissa reuoluit,

quae merces uirtutis erat — tunc corpore prono

Abram suppliciter dominum prostratus adorat —

et post multa, quibus percursis uota fidelis

laxauit famuli, signo discernere cunctis

se iussit tacito populis, ut sponte resecta

carne superuacua prompte liquidoque pateret

corporeis uitiis dominum iussisse recisis

progeniem seruare nouam prolemque futuram.

quod res ipsa tacens loquitur: resecare pudenda

sic monuisse deum puerosque a matre recentes

atque rudis uitae, dum mens ignara dolendi est,

praeputio exutos octaua luce sacrari,

quod qui tam sanctum corrumpere testamentum

auderet cessans legi inseruire rogatae,

exheres fieret regni uitaeque futurae.

et simul, ut uero sibi crederet argumento

innumeras gentes propria de stirpe creandas,

hoc ipsum ut resonent, commutans nomina dixit:

\'littera te renouet, te syllaba plena reformet,

ut non Sara tibi coniunx, sed Sarra uocetur

et tu non Abram, sed nomine clarior aucto

Abraham populis posthac uocitere futuris.

quod commune ideo tibimet cum coniuge uera est

promissi, quoniam saeclis uoluentibus aeuum

mater erit generis teque annum sole remenso

esse patrem faciet. quamuis ridenda putetis

uirtutis promissa meae, quis uestra senectus

praescribat, quod erit diuini gloria iuris,

sic ut praestiterim fieri potuisse putetur.

sed tamen ignoscam dubiis pueroque futuro

inponam nomen, quod culpam hanc arguat, Isac,

qui solus nostri cuncta cum stirpe suorum

heres erit certus seruato foedere pacti.

nec tamen hic sacrae, quem solum amplecteris, Ismael

expers dotis erit; nostro nam munere fultus

milia multa uirum, ualido cum stemmate gentes,

bis senis pariter ducibus regnanda creabit.\'

Dixit: at ille auidus pactum accelerare receptum

iam centum pulsans annos, iam pubere nato

se primum pignusque suum cunctosque clientes

ac famulos signo, quo iussum est, eximit aeuo

et populum facit esse nouum fontemque piorum,

una eademque uia — tanta est deuotio — legem

accipiens explensque dei. quid non mereatur

tam praesens ueloxque fides? iam non timor istud,

sed sincerus amor famulique probatio plena est

quod libet imperium placida sic mente subire,

ut placeat iussisse deo. quippe antea tantum.

audiri solitus meritum post tale ministri

iam patitur cerni nec, cum indignatio iusta

ultorem stimulet, mortales numine miti

respuit aspectus. nam cum damnare pararet

640 crimina terrarum flammisque abolere nocentes,

aut uerum aut qualem norat se posse uideri

et numen numerumque suum confessus alumni,

quamuis caelitibus famulis comitatus adiret,

uisibus obiecit. iuxta aedes quippe sedenti

tres subito adstiterunt augusta luce micantes.

Abraham tanti stimulatus imagine uisus

procurrit dominumque solo prostratus adorat

unum, cum tres miretur, cupidusque placendi,

ut sibi mente pia liceat seruire, precatur,

ut refici in medios aestus tendentibus horis

non dedignentur famuli mensisque cibisque.

usque adeo uisus inter sensusque uigentes

errabat dubitans, hominem quod forma referret,

quem norat mens esse deum. tamen annuit ore

officiumque pii non aspernatur alumni

omnipotens uisusque cibos mensasque sacrare,

ut sibi deuotus credat concessa minister,

pura sacerdotis claraque occurrit imago

uerum hominem rursus uultuque et corpore toto

sumendum quandoque deo Christique futuri

argumenta daret promissa(que) mira retexens

ederet et praesens famulum dubitare uetaret.

inde mouens gressus lateri comes haeret euntum

hospes ouans dulcique quatit concussa pauore

pectora et attonitum uenerabilis attrahit horror.

quippe uidet uultus tacitos uisusque seueros

in Sodomam Gomoramque deum uibrasse simulque

emissos famulos pacisque iraeque ministros,

et cum cognosset tanta quid mole pararet

arcana pandente deo causamque docente

aduentus, ut qui didicit, quae praemia uitae

electos maneant, etiam metuenda caueret,

ultro ausus dominum scitari, an perderet urbem

errantis populi per crimina cuncta nocentum,

quinquaginta probos ciues si forte tulisset.

\'non perdam\' dixit. dehinc percunctatio blanda

deducens sensim numerum ueniamque lacessens

suppliciter summasque ipsis minuente recursu

usque decem meruit responsum auferre parentis,

et, se ne totam domini clementia mitis

proderet, in medio famulum sermone reliquit

tendentem ulterius seque in sua regna recepit.

Interea Sodomam missi Loth forte sedentem

ante fores urbis iam terris sole propinquo

inueniunt. qui cum miro splendore uideret

angelicos radiare uiros, ratus adfore caelo,

cui mentem deus ipse dabat, prostratus adorat

inuitatque domum noctemque auertere tecto

euincit precibus simul et conuiuere suadet

innocuosque cibos et pocula parca ministrat.

ecce sub occasum lucis noctisque recursum

foeda manus uulgi, si fas dixisse, uirilis

prosilit et iuuenum furias puerique senesque

certatim exacuunt: claro Loth nomine clamant,

dederet exceptos. pudet heu meliusque profecto est

a quantum reticere nefas quam prodere uerbis,

uel dum damnatur, quod iam tunc more sinistro

infandae lex urbis erat. mollire furentes

Loth cupiens natas, quibus nata manebat

uirginitas, offert quos plebs uoluisset in usus:

per sexum factura minus. sed corda profana

uile putant quodcumque licet gaudentque uetari,

ut sit quod cupiant. ipsum ergo affligere certant

auctorem fidei, morum iustique magistrum.

ut uis iam maior, quam quae uirtute repelli

humani ualeat nisus, tunc hospes uterque

angelicas nudant mentito corpore uires

et Loth subreptum retrahunt caecantque furentes.

seruauit morem iuris sententia recti:

quod poenam anteuenit, damnandis lumina clausit.

tunc ad Loth sancti trepidum uix mente recepta

condicione sui (non) dissimulata ministri

iam semet sensisse animo, quod (et) ipse timebat,

qui sint, quid ueniant, quae sint praecepta, fatentur,

quae praestare uelint. generi, si credere digni,

nuntiet excidium Loth quippe euadere iussum

permixtamque domum, cuius per plurima nomen,

colligat et generos: sed turpis origo timorem

non meruit sentire dei. ne quis tamen istos

difficilis fidei credat, cum linquere sedes

Loth quoque dissimulet. quem postquam luce propinqua

cunctantem pigrasque moras sine fine trahentem

hospes uterque uidet, manibus cum coniuge raptum

uirginibusque suis procul extra moenia ducunt

et celerare iubent montesque euadere in altos

tali lege data, ne quis quae praeterit ultra

pos se respiciat cautus male. sed metuens Loth,

ne tardum uelox poenae praeuerteret ira,

ipse Segor lacrimis petiit placuitque rogando,

quod dominum multos pariter seruare coegit

concessumque sibi donum speciale salutis

pluribus inpertit meritumque e munere fecit.

et iam non solitas raptim obducentia caelum

a patria uirtute deo miscente coacta

nubila densarant nebulas, sed quas rotat Aetna,

quas uomit Inarime, calidis quas Aponus undis

exalat, quas uicino concussa Uesaeuo

eructat tellus, Lyciae quas saeua Chimaerae

ora sinu uasto trinae fornacis anhelat,

et quocumque loci fallentia sulphura uelox

spiritus inflammans angusto tramite fusus

effluit in lucem rupta tellure uaporans.

non quod non possit pluuias quoque uertere in ignes,

totum de nihilo licuit cui condere mundum:

sed maiore bonus iudex damnare paratu

mauult quos miserans orbis morumque ruinae

punit in exemplum. cuncta ergo ex omnibus oris

concurrunt undante globo stipataque flatu

quaeque suo coeunt flammarum pabula in unum,

corpus et ut solidum terrasque urbesque nocentes

sulphurei testudo tegit curuata metalli,

quam citus et uires angusto tramite sumens

spiritus incussam tanto crepitare fragore

conpulit et crebro tonitrus referente corusco

consternare animos, coniunx miserabilis ut Loth

lumina, quod uetitum, pauitans conuersa referret

et poenas raptim uiolata lege subiret

m statuam conuersa salis: spoliataque luce

sic animam infelix cum corpore perdidit omni,

ut nullum extaret forma remanente cadauer.

ocior inde Segor luctum pellente timore

horrificoque malo stupefactus ingreditur Loth.

et sol exoritur toto feruentior igne

irato fulgore micans radiosque seueros

dirigit in Sodomam. qui postquam lumina flammis

inuoluere suis resolutaque sulphura nexos

secum praecipitant ignes siccoque liquore

dispensata suis stillant incendia toris,

fulmineus denso praeceps cadit aere nimbus

770 inuoluitque urbes et totis saeuit in agris

ac mixto stridore tonat uincit(que) querellas

flammea tempestas, quae, postquam pabula terris

repperit oppressis atque ipsis sedit harenis,

erigit inmensam coniuncto fomite metam

ignis et a terris redeunt in sidera flammae,

in cineres donec cautes tellusque resultans

transeat ac penitus mersae soluantur harenae

depressisque cauos consumpto caespite campis

pandant arua sinus uenisque effusus apertis

consocians uires, qui terras strinxerat, umor

priuatum gignat pelagus. quidnam esse putamus,

quod raptim lacus est mira uirtute refertus,

qui fuit ante rogus? cunctisne abolere elementis

damnatos iudex uoluit bonus an mage finem

designat tacitum mitis clementia poenae,

quod flammas conpressit aquis, requiemque futuri

forsan iudicii calidis contraria prodit

materies sanctusque lacum Iordanis inundans,

qui primus hominum meruit peccata lauare?