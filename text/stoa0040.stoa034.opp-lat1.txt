Si ad philosophiae portum, e quo iam in beatae uitae regionem 
 solumque proceditur, uir humanissime atque magne Theodore, 
 ratione institutus cursus et uoluntas ipsa perduceret, nescio, utrum 
 temere dixerim multo minoris numeri homines ad eum peruenturos 
 fuisse, quamuis nunc quoque, ut uidemus, rari admodum paucique 
 perueniant. cum enim in hunc mundum siue deus siue natura siue 
 necessitas siue uoluntas nostra siue coniuncta horum aliqua siue 
 simul omnia — res enim multum obscura est, sed tamen a te iam inlustranda 
 suscepta — uelut in quoddam procellosum salum nos 
 quasi temere passimque proiecerit, quotusquisque cognosceret, 
 quo sibi nitendum esset quaue redeundum, nisi aliquando et inuitos 
 contraque obnitentes aliqua tempestas, quae stultis uidetur aduersa, 
 in optatissimam terram nescientes errantesque conpingeret?

Igitur hominum, quos philosophia potest accipere, tria quasi 
 nauigantium genera mihi uideor uidere. unum est eorum, quos ubi 
 aetas compos rationis adsumpserit, paruo impetu pulsuque remorum 
 de proximo fugiunt seseque condunt in illa tranquillitate, unde ceteris 
 ciuibus, quibus possunt, quo admoniti conentur ad se, lucidissimum 
 signum sui alicuius operis erigunt. alterum uero est eorum superiorique 
 contrarium, qui fallacissima facie maris decepti elegerunt in 
 medium progredi longeque a sua patria peregrinari aude-ut et eius 
 saepe obliuiscuntur. hos si nescio quo et nimis latente modo a puppi 
 uentus, quem prosperum putant, fuerit prosecutus, penetrant in 
 altissima miseriarum elati atque gaudentes, quod eis usque quaque 
 fallacissima serenitas uolup! atum honorumque blanditur. his profecto 
 quid aliud optandum e; t quam quaedam in illis rebus, a quibus laeti

 
 
 
 excipiuntur, inprospera et, si parum est, saeuiens omnino tempestas 
 contrarieque flans uentus, qui eos ad certa et solida gaudia uel flentes 
 gementesque perducat ? huius generis tamen plerique nondum longius 
 euagati quibusdam non- ita grauibus molestiis reducuntur. hi sunt 
 homines, quos cum uel lacrimabiles tragoediae fortunarum suarum 
 uel inanium negotiorum anxiae difficultates quasi nihil aliud habentes, 
 quod agant, in libros doctorum sapientissimorumque hominum truserint, 
 in ipso quodam modo portu euigilant, unde illos nulla maris 
 illius promissa nimium falso ridentis excludant. est autem genus 
 inter haec tertium eorum, qui uel in ipso adulescentiae limine uel 
 iam diu multumque iactati tamen quaedam signa respiciunt et suae 
 dulcissimae patriae quamuis in ipsis fluctibus recordantur et aut 
 recto cursu in nullo falsi et nihil morati eam repetunt aut plerumque 
 uel inter nubila deuiantes uel mergentia contuentes sidera uel 
 nonnullis inlecebris capti bonae nauigationis tempora differentes 
 errant diutius, saepe etiam periclitantur. quos item saepe nonnulla 
 in fluxis fortunis calamitas, quasi conatibus eorum aduersa tempestas, 
 in optatissimam uitam quietamque compellit.

His autem omnibus, qui quocumque modo ad beatae uitae 
 regionem feruntur, unus inmanissimus mons ante ipsum portum constitutus, 
 quo etiam magnas ingredientibus gignit angustias, uehementissime 
 formidandus cautissimeque uitandus est. nam ita fulget, 
 ita mentiente illa luce uestitur, ut non solum peruenientibus nondumque 
 ingressis incolendum se offerat et eorum uoluntati pro ipsa 
 beata terra satisfacturum polliceatur sed plerumque de ipso portu 
 ad sese homines inuitet, eosque nonnumquam detinet ipsa altitudine 
 delectatos, unde ceteros despicere libeat. hi tamen admonent saepe 
 uenientes, ne aut occultis subter scopulis decipiantur aut ad se 
 ascendere facile putent, et qua sine periculo ingrediantur propter

 

 
 
 
 illius terrae uicinitatem, beniuolentissime docent. ita cum eis inuident 
 uanissimam gloriam, locum securitatis ostendunt. nam quem montem 
 alium uult intellegi ratio propinquantibus ad philosophiam 
 ingressisue metuendum nisi superbum studium inanissimae gloriae, 
 quod ita nihil intus plenum atque solidum habet, ut inflatos sibi superambulantes 
 subcrepante fragili solo demergat ac sorbeat eisque 
 in tenebras reuolutis eripiat luculentam domum, quam paene 
 iam uiderant?

Quae cum ita sint, accipe, mi Theodore — namque ad id, 
 quod desidero, te unum intueor teque aptissimum semper: admiror 
 — accipe, inquam, et quod illorum trium genus hominum me tibi 
 dederit et quo loco mihi esse uidear et abs te cuius modi auxilium 
 certus expectem. ego ab usque undeuicensimo anno aetatis meae, 
 postquam in schola rhetoris librum illum Ciceronis, qui Hortensius 
 uocatur, accepi, tanto amore philosophiae succensus sum, ut statim 
 ad eam me ferre meditarer. sed neque mihi nebulae defuerunt, quibus 
 confunderetur cursus meus, et diu, fateor, quibus in errorem 
 ducerer, labentia in Oceanum astra suspexi. nam et superstitio 
 quaedam puerilis me ab ipsa inquisitione terrebat et, ubi factus erectior 
 illam caliginem dispuli mihique persuasi docentibus potius quam 
 iubentibus esse cedendum, incidi in homines, quibus lux ista, quae 
 oculis cernitur, inter summe diuina colenda uideretur. non adsentiebar 
 sed putabam eos magnum aliquid tegere illis inuolucris, quod 
 essent aliquando aperturi. at ubi discussos eos euasi maxime traiecto 
 isto mari, diu gubernacula mea repugnantia omnibus uentis in 
 mediis fluctibus Academici tenuerunt. deinde ueni in has terras; hic

 

 
 
 
 septentrionem cui me crederem didici. animaduerti enim et saepe 
 in sacerdotis nostri et aliquando in sermonibus tuis, cum de deo cogitaretur, 
 nihil omnino corporis esse cogitandum, neque cum de anima; 
 nam id est unum in rebus proximum deo. sed ne in philosophiae 
 gremium celeriter aduolarem, fateor, uxoris honorisque inlecebra 
 detinebar, ut, cum haec essem consecutus, tum demum me, quod 
 paucis felicissimis licuit, totis uelis, omnibus remis in illum sinum 
 raperem ibique conquiescerem. lectis autem Plotini paucissimis libris, 
 cuius te esse studiosissimum accepi, conlataque cum eis, quantum 
 potui, etiam illorum auctoritate, qui diuina mysteria tradiderunt, 
 sic exarsi, ut omnes illas uellem ancoras rumpere, nisi me nonnullorum 
 hominum existimatio commoueret. quid ergo restabat aliud, 
 nisi ut inmoranti mihi superfluis tempestas, quae putatur aduersa, 
 succurreret? itaque tantum me arripuit pectoris dolor, ut illius 
 professionis onus sustinere non ualens, qua mihi uelificabam fortasse 
 ad Sirenas, abicerem omnia et optatae tranquillitati uel 
 quassatam nauem fessamque perducerem.

Ergo uides, in qua philosophia quasi in portu nauigem. sed 
 etiam ipse late patet; eius magnitudo quamuis iam minus periculosum 
 non tamen penitus excludit errorem. nam cui parti terrae, quae 
 profecto una beata est, me admoueam eamque contingam, prorsus 
 ignoro. quid enim solidum tenui, cui adhuc de anima quaestio nutat 
 et fluctuat? quare obsecro te per uirtutem tuam, per humanitatem, 
 per animarum inter se uinculum atque conmercium, ut dexteram 
 porrigas, hoc autem est, ut me ames et a me uicissim te amari 
 credas carumque haberi. quod si inpetrauero, ad ipsam beatam 
 uitam, cui te iam haerere praesumo, paruo conatu facillime accedam.

 

 
 
 
 quid autem agam quoue modo ad istum portum necessarios meos 
 congregem ut cognoscas et ex eo animum meum — neque enim alia 
 signa inuenio, quibus me ostendam — plenius intellegas, disputationum 
 mearum quod mihi uidetur religiosius euasisse atque tuo 
 titulo dignius, ad te scribendum putaui et ipso tuo nomine dedicandum. 
 aptissime sane; nam de beata uita quaesiuimus inter nos 
 nihilque aliud uideo, quod magis dei donum uocandum sit. eloquentia 
 tua territus non sum. quidquid enim amo, quamuis non adsequar, 
 timere non possum; fortunae uero sublimitatem multo minus. 
 apud te enim uere, quamuis sit magna. secunda est; nam quibus 
 dominatur, eosdem ipsos secundos facit. sed iam quid adferam, 
 quaeso adtende.

Idibus Nouembribus mihi natalis dies erat. post tam tenue 
 prandium, ut ab eo nihil ingeniorum inpediretur, omnes, qui simul 
 non modo illo die sed cottidie conuiuabamur, in balneas ad 
 consedendum uocaui; nam is tempori aptus locus secretus 
 occurrerat. erant autem — non enim uereor eos singulari 
 benignitati tuae notos interim nominibus facere — in primis 
 nostra mater, cuius meriti credo esse omne, quod uiuo, Nauigius 
 frater meus, Trygetius et Licentius ciues et discipuli mei; nec 
 Lartidianum et Rusticum consobrinos meos, quamuis nullum uel 
 grammaticum passi sint. deesse uolui ipsumque eorum sensum 
 communem ad rem, quam moliebar, necessarium putaui. erat 
 etiam nobiscum aetate minimus omnium, sed cuius ingenium. si 
 amore non fallor, magnum quiddam pollicetur, Adeodatus filius 
 meus. quibus adtentis sic coepi.

Manifestum uobis uidetur ex anima et corpore nos esse 
 compositos? — Cum omnes consentirent. Nauigius se ignorare respondit. 
 — Cui ego: Nihilne omnino scis, inquam, an inter aliqua,

 

 
 
 
 quae ignoras, etiam hoc numerandum est ? — Non puto me, inquit, 
 omnia nescire. — Potesne nobis dicere aliquid eorum, quae nosti ? 
 — Possum, inquit. — Nisi molestum est, inquam, profer aliquid. 
 — Et cum dubitaret: Scisne, inquam, saltem te uiuere? — Scio, 
 inquit. — Scis ergo habere te uitam, si quidem uiuere nemo nisi uita 
 potest. — Et hoc, inquit, scio. — Scis etiam corpus te habere? — 
 Adsentiebatur. — Ergo iam scis te constare ex corpore et uita. — 
 Scio interim, sed utrum haec sola sint incertus sum. — Ergo duo 
 ista, inquam, esse non dubitas, corpus et animam, sed incertus es, 
 utrum sit aliud, quod ad conplendum ac perficiendum hominem ualet. 
 — Ita, inquit. — Hoc quale sit, alias, si possumus, quaeremus, inquam. 
 nunc illud iam ex omnibus quaero, cum fateamur cuncti neque sine 
 corpore neque sine anima esse posse hominem, cibos propter quid 
 horum appetamus. - Propter corpus, inquit Licentius.— Ceteri autem 
 cunctabantur uarioque sermone inter se agebant, quomodo possit 
 propter corpus cibus necessarius uideri, cum appeteretur propter 
 uitam et uita non nisi ad animam pertineret. — Tum ego: Uidetur, 
 inquam. uobis ad eam partem cibum pertinere, quam cibo crescere 
 robustioremque fieri uidemus ? —Adsentiebanturapraeter Trygetium. 
 ait enim: Cur ego non pro edacitate mea creui? — Modum, inquam, 
 suum a natura constitutum habent omnia corpora, ultra quam mensuram 
 progredi nequeant. tamen ea mensura minora essent, si eis 
 alimenta defuissent; quod et in pecoribus facilius animaduertimus 
 et nemo dubitat cibis subtractis omnium animantium corpora macescere. 
 — Macescere, inquit Licentius, non decrescere. — Satis est 
 mihi, inquam, ad id quod uolo. etenim quaestio est, utrum ad corpus 
 cibus pertineat. pertinet autem, cum eo subducto ad maciem deducitur. 
 — Omnes ita esse censuerunt.

Quid ergo anima? inquam; nullane habet alimenta propria? 
 an eius esca scientia uobis uidetur? — Plane, inquit mater, nulla re 
 alia credo ali animam quam intellectu rerum atque scientia. — De 
 qua sententia cum Trygetius dubium se ostenderet: Hodie, inquit 
 illa. tu ipse nonne docuisti, unde aut ubi anima pascatur? nam post 
 aliquantam prandii partem te dixisti aduertisse, quo uasculo uteremur, 
 quod alia nescio qua cogitasses, nec tamen ab ipsa ciborum 
 parte abstinueras manus atque morsus. ubi igitur erat animus tuus, 
 quo tempore illud te uescente non adtendebat? inde, mihi crede, et 
 talibus epulis animus pascitur, id est curis et cogitationibus suis, 
 si per eas aliquid percipere possit. — De qua re cum dubitanter 
 streperent: Nonne, inquam, conceditis hominum doctissimorum 
 animos multo esse quam inperitorum quasi in suo genere pleniores 
 atque maiores ? — Manifestum esse dixerunt. — Recte igitur dicimus 
 eorum animos, qui nullis disciplinis eruditi sunt nihilque bonarum 
 artium hauserunt, ieiunos et quasi famelicos esse. — Plenos, 
 inquit Trygetius, et illorum animos esse arbitror, sed uitiis atque 
 nequitia. — Ista ipsa est, inquam, mihi crede, quaedam sterilitas 
 et quasi fames animorum. nam quem ad modum corpus detracto 
 cibo plerumque morbis atque scabie repletur, quae in eo uitia indicant 
 famem, ita et illorum animi pleni sunt morbis, quibus sua ieiunia 
 confitentur. etenim ipsam nequitiam matrem omnium uitiorum 
 ex eo, quod nequicquam sit, id est ex eo, quod nihil sit, ueteres 
 dictam esse uoluerunt. cui uitio quae contraria uirtus est, 
 frugalitas nominatur. ut igitur haec a fruge, id est a fructu propter 
 quandam animorum fecunditatem, ita illa ab sterilitate, hoc est a 
 nihilo nequitia nominata est; nihil est enim omne, quod fluit, quod 
 soluitur, quod liquescit et quasi semper perit. ideo tales homines

 

 
 
 
 etiam perditos dicimus. est autem aliquid, si manet, si constat, Si 
 semper tale est, ut est uirtus. huius magna pars est atque pulcherrima, 
 quae temperantia et fru«-alitas dicitur. sed si hoc obscurum est. 
 quam ut id iam uos uidere possitis, certe illud conceditis, quia, si animi 
 inperitorum etiam ipsi pleni sunt, ut corporum, ita animorum 
 duo alimentorum genera inueniuntur, unum salubre atque utile, 
 alterum morbidum atque pestiferum.

Quae cum ita sint. arbitror die natali meo. quoniam duo 
 quaedam esse in homine conuenit inter nos, id est corpus atque 
 animam, non me prandium paulo lautius corporibus nostris solum 
 sed animis etiam exhibere debere. quod autem hoc sit prandium, 
 si esuritis, proferam. nam si uos inuitos et fastidientes alere conabor. 
 frustra operam insumam magisque uota facienda sunt. ut 
 tales epulas potius quam illas corporis desideretis. quod eueniet. si 
 sani animi uestri fuerint; aegri enim, sicut in morbis ipsius corporis 
 uidemus, cibos suos recusant et respuunt. — Omnes se uultu ipso 
 et consentiente uoce quidquid praeparassem iam sumere ac uorare 
 uelle dixerunt.

Atque ego rursus exordiens: Beatos nos esse uo- 
 lumus, inquam. — l\'ix hoc effuderam, occurrerunt una uoce consentientes. 
 — Uideturne uobis, inquam, beatus esse, qui quod uult 
 non habet? — Negauerunt. — Quid? omnis, qui quod uult habet. 
 beatus est? — Tum mater: Si bona, inquit, uelit et habeat, beatus 
 est, si autem mala uelit, quamuis habeat. miser est. ■— (\'Cui ego arridens 
 atque gestiens: Ipsam, inquam, prorsus, mater, arcem philosophiae 
 tenuisti. nam tibi procul dubio uerba defuerunt, ut non sicut 
 Tullius te modo panderes, cuius de hac sententia uerba ista sunt. 
 nam in Hortensio. quem de laude ac defensione philosophiae librum

 

 
 
 
 fecit: ecce autem. ait, non philosophi quidem, 
 sed promti tamen ad disputandum omnes 
 aiunt esse beatos, qui uiuant ut ipsi uelint. 
 falsum id quidem; uelle enim quod non deceat, 
 id est ipsum miserrimum. nec tam miserum 
 est non adipisci quod uelis, quam adipisci 
 uelle quod non oporteat. plus enim mali prauitas 
 uoluntatis adfert quam fortuna c u iquam 
 boni. — In quibus uerbis illa sic exclamabat, ut obliti penitus 
 sexus eius magnum aliquem uirum considere nobiscum crederemus 
 me interim, quantum poteram, intellegente, ex quo illa et quam 
 diuino fonte manarent. — Et Licentius: Sed dicendum, inquit, tibi 
 est, ut beatus sit quisque, quid uelle debeat et quarum rerum eum 
 oporteat habere desiderium. — Inuita me, inquam, natali tuo, 
 quando dignaberis; quidquid apposueris libenter sumam. qua conditione 
 hodie apud me ut epuleris, peto nec flagites, quod fortasse non 
 est paratum. — Quem cum modestae ac uerecundae commonitionis 
 suaepaeniteret: Ergo illud, inquam, conuenit inter nos, neque quemquam 
 beatum esse posse, qui quod uult non habet, neque omnem, 
 qui quod uult habet, beatum esse? — Dederunt.

Quid illud ? inquam, conceditis omnem, qui beatus non sit, 
 miserum esse? — Non dubitauerunt. — Omnis igitur, inquam, qui 
 quod uult non habet, miser est. — Placuit omnibus. — Quid ergo 
 sibi homo conparare debet, ut beatus sit ? inquam; forte enim 
 etiam hoc isti nostro conuiuio subministrabitur, ne Licenti 
 auiditas neglegatur; nam id, opinor, ei conparandum est, quod cum 
 uult habet. — Manifestum esse dixerunt. — Id ergo, inquam, semper 
 manens nec ex fortuna pendulum nec ullis subiectum casibus esse

 

 

 

 
 
 
 debet. nam quidquid mortale et caducum est, non potest a nobis, 
 quando uolumus et quamdiu uolumus, haberi. — Adsentiebantur 
 omnes. sed Trygetius: Sunt, inquit. multi fortunati, qui eas ipsas 
 res fragiles casibusque subiectas tamen iucundas pro hac uita cumulate 
 largeque possideant nec quicquam illis eorum quae uolunt desit. 
 — Cui ego: Qui timet. inquam, uideturne tibi beatus esse? — Non 
 uidetur, inquit. — Ergo quod amat quisque si amittere potest. potestne 
 non timere? — Non potest, inquit. — Amitti autem possunt 
 illa fortuita. non igitur hoc qui amat et possidet, potest ullo modo 
 beatus esse. — Nihil repugnauit. hoc loco autem mater: Etiamsi securus 
 sit, inquit, ea se omnia non esse amissurum, tamen talibus 
 satiari non poterit. ergo et eo miser, quo semper est indiguus. — 
 Cui ego: Quid, si, inquam. his omnibus abundans rebus atque circumfluens 
 cupiendi modum sibi statuat eisque contentus decenter iucundeque 
 perfruatur, nonne tibi uidetur beatus? — Non ergo, inquit, 
 illis rebus, sed animi sui moderatione beatus est. — Optime. inquam, 
 nec huic interrogationi aliud nec abs te aliud debuit responderi. 
 ergo nullo modo dubitamus, si quis beatus esse statuit, id 
 eum sibi conparare debere, quod semper manet nec ulla saeuiente 
 fortuna eripi potest. — Hoc, inquit Trygetius, iam dudum consensimus. 
 - Deus, inquam, uobis aeternus esse semper manens uidetur? 
 — Hoc quidem, inquit Licentius, ita certum est. ut interrogatione 
 non egeat, ceterique omnes pia deuotione concinuerunt. — Deum 
 igitur, inquam, qui habet, beatus est.

Quod cum gaudentes libentissime acciperent: Nihil ergo. 
 inquam, nobis iam quaerendum arbitror esse nisi. quis hominum 
 habeat deum; beatus enim profecto is erit.-de quo quaero, quid uobis

 
 
 
 uideatur. - Hic Licentius: Deum habet, qui bene uiuit. — Trygetius : 
 Deum habet, inquit, qui facit quae deus uult fieri. — In cuius sententiam 
 Lartidianus concessit. puer autem ille minimus omnium: 
 Is habet deum, ait, qui spiritum inmundum non habet. — Mater 
 uero omnia, sed hoc maxime adprobauit. Nauigius tacebat. quem 
 cum interrogassem quid sentiret, illud ultimum sibi placere respondit. 
 nec Rusticum percontari uisum est neglegendum, quaenam 
 esset de re tanta eius sententia; qui mihi uidebatur non deliberatione 
 magis quam pudore inpeditus silere. Trygetio consensit.

Tum ego: Teneo, inquam, omnium placita de re magna sane 
 et ultra quam nec quaeri quicquam oportet nec inueniri potest. si 
 modo eam, ut coepimus, serenissime ac sincerissime inuestigemus. 
 quod hodie quia longum est et habent in epulis suis et animi quandam 
 luxuriem, si ultra modum in eas et uoraciter inruant — ita enim 
 male quodam modo digerunt; unde ualetudini mentium non minus 
 quam ab illa ipsa fame metuendum est — melius nos haec quaestio 
 cras esurientes, si uidetur, accipiet. illud modo libenter ligurriatis 
 uolo, quod subito mihi ministratori uestro in mentem suggestum 
 est inferendum, et est, ni fallor — qualia solent ultima adponi — 
 quasi scholastico melle confectum atque conditum. — Quo. audito 
 sese omnes quasi in elatum ferculum tetenderunt coagitaueruntque, 
 ut dicere properarem, quidnam id esset. — Quid, inquam, putatis 
 nisi cum Academicis totum, quod susceperamus, confectum esse 
 negotium? — Quo accepto nomine tres illi, quibus res nota erat, 
 sese erexerunt alacrius et uelut porrectis, ut fit, manibus inferentem 
 ministrum adiuuerunt quibus potuerunt uerbis, nihil se iucundius 
 audituros esse monstrantes.

Tum ego ita rem posui: Si manifestum est, inquam, beatum 
 non esse, qui quod uult non habet — quod paulo ante ratio demonstrauit 
 — nemo autem quaerit, quod inuenire non uult, et quaerunt illi 
 semper ueritatem — uolunt ergo inuenire, uolunt igitur habere inuentionem 
 ueritatis — at non inueniunt, sequitur eos non habere quod 
 uolunt, et ex eo sequitur etiam beatos non esse. at nemo sapiens 
 nisi beatus: sapiens igitur Academicus non est. - Hic repente illi 
 quasi totum rapientes exclamauerunt. sed Licentius adtentius et 
 cautius aduertens timuit adsensionem atque subiecit: Rapui quidem 
 uobiscum, si quidem exclamaui illa conclusione commotus. sed 
 nihil hinc admittam in uiscera et partem meam seruabo Alypio; nam 
 aut simul eam mecum lambet aut admonebit, cur non oporteat adtingere. 
 — Dulcia, inquam, magis metuere Nauigius deberet splene 
 uitioso. — Hic ille arridens: Plane me, inquit, talia sanabunt. nam 
 nescio quo modo contortum hoc et aculeatum, quod posuisti, ut ait 
 ille de melle Hymetio, acriter dulce est nihilque inflat uiscera. quare 
 totum etiam palato aliquantum remorso tamen, ut possum, libentissime 
 in medullas traicio. non enim uideo, quomodo redargui possit 
 ista conclusio. — Prorsus nullo modo potest, inquit Trygetius; 
 quare gaudeo iam diu cum illis me inimicitias suscepisse. nam 
 qua nescio inpellente natura uel, ut uerius dicam, deo etiam nesciens, 
 quomodo refellendi essent, tamen eis nimis aduersabar.

Hic Licentius: Ego, inquit, illos nondum desero. — Ergo, 
 ait Trygetius, dissentis a nobis? — Numquidnam, ille inquit, uos 
 ab Alypio dissentitis? — Cui ego: Non dubito, inquam, quin, si

 

 
 
 
 adesset Alypius, huic ratiunculae cederet. non enim tam absurde 
 sentire poterat, ut aut beatus illi uideretur, qui tantum bonum 
 animi, quod ardentissime habere uellet, non haberet, aut illos nolle 
 inuenire ueritatem aut cum, qui beatus non sit, esse sapientem; nam 
 his tribus quasi melle farre atque nuculeis illud quod metuis gustare 
 confectum est. — Illene huic tam prauae puerorum inlecebrae cederet 
 Academicorum tanta ubertate deserta, qua inundante hoc 
 nescio quid breue aut obruetur aut pertrahetur ? — Quasi uero, inquam, 
 longum aliquid nos quaeramus praesertim aduersus Alypium; 
 nam non mediocriter parua ista esse fortia et utilia satis sibi ipse de 
 tuo corpore argumentatur. tu autem, qui elegisti de absentis auctoritate 
 pendere, quid horum non probas ? utrum beatum non esse, qui 
 quod uult non habet ? an illos negas uelle habere inuentam ueritatem, 
 quam uehementer inquirunt? an uidetur tibi quisquam sapiens non 
 beatus? — Prorsus beatus est, inquit, qui quod uult non habet, quasi 
 stomachanter arridens. quod cum iuberem ut scriberetur: Non dixi, 
 inquit exclamans. quod item cum annuerem scribi: Dixi, inquit. 
 atque ego semel praeceperam, ut nullum uerbum praeter litteras 
 funderet. ita adulescentem inter uerecundiam atque constantiam 
 exagitatum tenebam.

Sed cum his uerbis eum iocantes quasi ad uescendam particulam 
 suam prouocamus, animaduerti ceteros rei totius ignaros 
 et scire cupientes, quid inter nos solos tam iucunde ageretur, sine 
 risu nos intueri. qui mihi prorsus similes uisi sunt — quod plerumque 
 solet- his, qui cum epulantur inter auidissimos rapacissimosque 
 conuiuas, a rapiendo uel grauitate sese abstinent uel pudore terrentur. 
 et quia ego inuitaueram et magni cuiusdam hominis personam 
 atque, ut totum explicem, ueri hominis etiam in illis l\'pulis

 
 
 
 inuitatorem sustinere docuisti, commouit me illa inaequalitas 
 mensae nostrae et discrepantia. adrisi matri. atque illa liberrime, 
 quod minus habebant, quasi de suo cellario promendum imperans: 
 Iam dic uobis, inquit, et redde, qui sint isti Academici et quid sibi 
 uelint. — Cui breuiter cum exposuissem aperteque ita, ut nemo 
 illorum ignarus abscederet: Isti homines, inquit, caducarii sunt — 
 quo nomine uulgo apud nos uocantur, quos comitialis morbus 
 subuertit — et simul surrexit, ut abiret. atque hic omnes laeti ac 
 ridentes interposito fine discessimus.

Postridie autem, cum item post prandium sed aliquanto 
 quam pridie serius idem ibidemque consedissemus: Tarde, 
 inquam, uenistis ad conuiuium; quod uobis non cruditate accidisse 
 arbitror, sed paucitatis ferculorum securitate, quod non tam mature 
 adgrediendum uisum est, quod cito uos peresuros putastis. non multum 
 enim reliquiarum credendum erat remansisse, ubi die ipso 
 atque sollemnitate exiguum repertum erat. fortasse recte. sed quid 
 uobis praeparatum sit, ego quoque uobiscum nescio. alius est enim, 
 qui omnibus cum omnes tum maxime tales epulas praebere non cessat, 
 sed nos ab edendo uel inbecillitate uel saturitate uel negotio 
 plerumque cessamus; quem manentem in hominibus beatos eos facere 
 inter nos heri, nisi fallor, pie constanterque conuenerat. nam cum 
 ratio demonstrasset eum beatum esse, qui deum haberet, nec huic 
 quisquam uestrum sententiae restitisset, quaesitum est, quid uobis 
 uideretur deum habere. de qua re, si bene memini, tres sententiae 
 dictae sunt. nam partim placuit deum habere illum, qui ea 
 faceret quae deus uellet; quidam autem dixerunt quod is deum

 
 
 
 haberet, qui bene uiueret; reliquis uero in eis deus esse uisus est, in 
 quibus inmundus qui appellatur spiritus non est.

Sed fortasse omnes diuersis uerbis unum idemque sensistis. 
 nam, si duo prima consideremus, et omnis, qui bene uiuit, ea 
 facit, quae uult deus, et omnis, qui ea facit, quae uult deus, 
 bene uiuit nec quicquam est aliud bene. uiuere quam ea 
 facere, quae deo placeant, nisi quid uobis aliud uidetur. — 
 Adsentiebantur. — Tertium uero illud paulo diligentius considerandum 
 est propterea, quod ritu castissimorum sacrorum spiritus inmundus, 
 quantum intellego, duobus modis appellari solet, uel ille, qui 
 extrinsecus animam inuadit sensusque conturbat et quendam hominibus 
 infert furorem, cui excludendo qui praesunt, manum 
 inponere uel exorcizare dicuntur, hoc est per diuina eum adiurando 
 expellere; aliter autem dicitur spiritus inmundus omnis omnino anima 
 inmunda, quod nihil est aliud quam uitiis et erroribus inquinata. 
 itaque ex te quaero, tu puer, qui fortasse aliquanto sereniore ac 
 purgatiore spiritu istam sententiam protulisti, qui tibi uideatur 
 inmundum spiritum non habere, illene, qui daemonem non habet, 
 quo uesani homines fieri solent, an ille, qui animam suam iam a uitiis 
 omnibus peccatisque mundauit? — Is mihi uidetur, inquit, spiritum 
 inmundum non habere, qui caste uiuit. — Sed castum, inquam, 
 quem uocas? eumne, qui nihil peccat, an eum tantum, qui ab inlicito 
 concubitu temperat? — Quomodo, inquit, castus potest esse, 
 si ab inlicito tantum concubitu sese abstinens ceteris peccatis non 
 desinit inquinari? ille est uere castus, qui deum adtendit et ad 
 ipsum solum se tenet. — Quae uerba pueri sicut dicta erant cum 
 conscribi mihi placuisset: Is ergo, inquam, necesse est bene uiuat

 
 
 
 et qui bene uiuit, necessario talis est, nisi quid tibi aliud uidetur. 
 — Concessit cum ceteris. —Ergouna est hic, inquam, dicta sententia.

Sed illud a uobis paululum quaero, uelitne deus, ut homo 
 deum quaerat. — Dederunt. — Item quaero: numquidnam possumus 
 dicere illum, qui deum quaerit. male uiuere? — Nullo modo, 
 dixerunt. - Etiam hoc tertium respondete: spiritus inmundus potestne 
 deum quaerere? — Negabant aliquantum dubitante Nauigio, 
 qui postea ceterorum uocibus cessit. — Si igitur, inquam, qui 
 deum quaerit, id facit, quod deus uult, et bene uiuit et spiritum 
 inmundum non habet, qui autem quaerit deum, nondum habet 
 deum, non igitur quisquis aut bene uiuit aut quod uult deus 
 facit aut spiritum inmundum non habet, continuo deum 
 habere dicendus est. — Hic cum se ceteri concessionibus suis 
 deceptos riderent, postulauit mater, cum diu stupida fuisset, 
 ut ei hoc ipsum, quod conclusionis necessitate intorte dixeram, 
 explicando relaxarem atque soluerem. quod cum factum 
 esset: Sed nemo, inquit, potest peruenire ad deum, nisi deum 
 quaesierit. — Optime, inquam; tamen qui adhuc quaerit, nondum 
 ad deum peruenit et iam bene uiuit. non igitur quisquis bene uiuit, 
 deum habet. — Mihi, inquit, uidetur deum nemo non habere, sed 
 eum qui bene uiuunt, habent propitium, qui male, infestum. — Male 
 igitur, inquam, hesterno die concessimus eum beatum esse, qui deum. 
 habet, si quidem omnis homo habet deum nec tamen omnis homo 
 beatus est. — Adde ergo, inquit, propitium.

Saltem, inquam, hoc inter nos satis constat, cum beatum esse, 
 qui habet propitium deum ? — Uellem, inquit Nauigius, consentire, 
 sed illum uereor, qui adhuc quaerit, praesertim ne concludas beatum 
 esse Academicum, qui hesterno sermone uulgari quidem et male Latino, 
 sed aptissimo sane, ut mihi uidetur, uerbo caducarius nominatus 
 est. non enim possum dicere homini deum quaerenti aduersum deum 
 esse. quod si dici nefas est, propitius erit, et qui propitium deum

 
 
 
 habet, beatus est. beatus ergo erit ille, qui quaerit; omnis autem 
 quaerens nondum habet quod uult: erit igitur beatus homo, qui 
 quod uult non habet, quod heri omnibus nobis uidebatur absurdum, 
 unde credebamus Academicorum tenebras esse discussas. quare 
 iam de nobis Licentius triumphabit mihique illa dulcia, quae contra 
 ualitudinem meam temere accepi, has de me poenas exigere quasi 
 prudens medicus admonebit.

Hic, cum etiam mater adrisisset: Ego, inquit Trygetius, non 
 concedo continuo deum aduersari, cui non sit propitius, sed esse 
 aliquid medium puto. — Cui ego: Istum tamen hominem, inquam, 
 medium, cui nec propitius deus est nec infestus, deum quoquo modo 
 habere concedis ? — Hic. cum ille cunctaretur: Aliud est, inquit mater, 
 deum habere, aliud non esse sine deo. — Quid ergo, inquam, melius 
 est, utrum habere deum an non esse sine deo? — Quantum possum, 
 inquit, intellegere, ista est sententia mea: qui bene uiuit, habet deum, 
 sed propitium, qui male, habet deum, sed aduersum, qui autem adhuc 
 quaerit nondumque inuenit, neque propitium neque aduersum, 
 sed non est sine deo. — Haecine, inquam, uestra £ etiam sententia est ? 
 — Hanc esse dixerunt. — Dicite mihi, quaeso, inquam, non uobis 
 uidetur esse homini deus propitius, cui fauet ? —Esse confessi sunt. 
 — Non ergo, inquam, fauet deus quaerenti sese homini? — Responderunt 
 fauere. — Habet igitur, inquam, qui deum quaerit, deum 
 propitium et omnis, qui habet deum propitium, beatus est. beatus 
 est ergo et ille, qui quaerit. qui autem quaerit, nondum habet quod 
 uult. erit igitur beatus, qui quod uult non habet. — Prorsus, inquit 
 mater, non mihi uidetur beatus esse, qui quod uult non habet. - 
 Ergo, inquam, non omnis, qui habet deum propitium, beatus est. 
 - Si hoc cogit ratio, inquit, non possum negare. — Ista igitur. inquam, 
 distributio erit. ut omnis, qui iam deum inuenit, et propitium 
 deum habeat et beatus sit, omnis autem, qui deum quaerit. propitium

 
 
 
 deum habeat sed nondum sit beatus, iam uero quisquis uitiis atque 
 peccatis a deo se alienat, non modo beatus non sit sed ne deo quidem 
 uiuat propitio.

Quod cum placuit omnibus: Bene habet, inquam, sed adhuc 
 illud uereor, ne uos moueat quod iam superius concesseramus, 
 miserum esse quisquis beatus non esset; cui consequens erit esse 
 miserum hominem, qui ∗∗∗∗∗∗ aliquem beatum. an uero, 
 quod ait Tullius, multorum interrispraediorumdominos 
 diuites appellamus, omnium uirtutum 
 poss\'essores pauperes nominabimus? sed illud 
 uidete, utrum, quomodo uerum est, quod omnis egens miser sit, 
 ita sit uerum, quod omnis miser egeat. ita enim erit uerum nihil 
 esse aliud miseriam quam egestatem, quod me nunc, cum diceretur, 
 laudare sensistis. hoc autem hodie longum, ut quaeramus; quare peto, 
 ne fastidio uobis sit ad istam mensam cras etiam conuenire. — Quod 
 cum omnes se libentissime habere dixissent, surreximus.

Tertius autem dies disputationis nostrae matutinus 
 nubes, quae nos cogebant in balneas, dissipauit tempusque pomeridianum 
 candidissimum reddidit. placuit ergo in pratuli propinqua 
 descendere atque omnibus nobis, ubi commodum uisum est, considentibus 
 reliquus ita sermo peractus est: Omnia paene, inquam, 
 quae interroganti mihi concedi a uobis uolui, habeo ac teneo; quare 
 hodierno die, quo possumus tandem hoc nostrum conuiuium aliquo 
 interuallo dierum distinguere, aut nihil aut non multum erit, ut 
 opinor, quod mihi uos respondere necesse sit. dictum enim erat a 
 matre nihil esse aliud miseriam quam egestatem conuenitque inter

 

 
 
 
 nos, qui egeant miseros esse. sed utrum omnes etiam miseri egeant, 
 nonnulla quaestio est, quam hesterno die non potuimus explicare. 
 hoc autem ita se habere si ratio demonstrauerit, perfectissime inuentum 
 est, qui sit beatus; erit enim ille, qui non eget. omnis enim 
 non miser beatus est; ergo beatus est, qui egestate caret, si quam 
 dicimus egestatem eandem miseriam esse constiterit.

Quid enim ? ait Trygetius, non potest ex eo iam confici omnem 
 non egentem beatum esse, quo manifestum est omnem, qui egeat, 
 esse miserum? nam concessisse nos memini nihil esse medium 
 inter miserum et beatum. — Aliquidne, inquam, inter mortuum et 
 uiuum tibi medium uidetur esse? nonne omnis homo aut uiuus aut 
 mortuus est? — Fateor, inquit, neque hic esse aliquid medium; 
 sed quorsum istuc ?- Quia, inquam, etiam illud te fateri credo, omnem, 
 qui ante annum sepultus est, esse mortuum. — Non negabat. 
 — Quid? omnis, qui ante annum sepultus non est, uiuit? — Non, 
 ait, sequitur. — Ergo, inquam, non sequitur, ut, si omnis qui eget 
 miser est, omnis qui non eget sit beatus, quamuis inter miserum et 
 beatum ut inter uiuum et mortuum medium nihil inueniri queat.

Quod cum aliqui eorum paulo tardius intellexissent me 
 id quibus potui uerbis ad eorum sensum adcommodatis aperiente atque 
 uersante: Ergo, inquam, miserum esse omnem, qui egeat, dubitat 
 nemo nec nos terrent quaedam sapientium corpori necessaria. non 
 eis eget ipse animus, in quo posita est beata uita. ipse enim perfectus 
 est; nullus autem perfectus aliquo eget et, quod uidetur corpori 
 necessarium, sumet, si adfuerit, si non adfuerit, non eum istarum 
 rerum franget inopia. omnis namque sapiens fortis est, nullus autem 
 fortis aliquid metuit: non igitur metuit sapiens aut mortem corporis 
 aut dolores, quibus pellend\'0 uel uitandis uel differendis sunt

 

 
 
 
 necessaria illa, quorum ei potest contingere inopia. sed tamen non desinit 
 eis bene uti, si ipsa non desunt. uerissima est enim illa sententia: 
 nam tu quod uitare possis, stultum admittere est. 
 uitabit ergo mortem ac dolorem, quantum potest et quantum decet, 
 ne, si minime uitauerit, non ex eo miser sit, quia haec accidunt, sed 
 quia uitare cum posset, noluit, quod manifestum stultitiae signum 
 est. erit ergo ista non uitans non earum rerum perpessione, sed 
 stultitia miser. si autem non ualuerit euitare, cum id sedulo ac 
 decenter egerit, non cum ista inruentia miserum fac-ient. etenim et 
 illa eiusdem comici sententia non minus uera est: 
 quoniam non potest id fieri, quod uis, 
 id uelis, quod possis. 
 quomodo erit miser, cui nihil accidit praeter uoluntatem, quia, 
 quod sibi uidet non posse prouenire, non potest uelle? habet enim 
 rerum certissimarum uoluntatem, id est ut quidquid agit non agat 
 nisi ex uirtutis quodam praescripto et diuina lege sapientiae, quae 
 nullo ab eo pacto eripi possunt.

lam nunc uidete, utrum etiam omnis, qui miser est, egeat. 
 nam huic sententiae concedendae difficultatem illa res facit, quod 
 multis in magna fortuitarum rerum copia constitutis, quibus ita facilia 
 sunt omnia, ut ad eorum nutum praesto sit quidquid cupiditas 
 poscit, difficilis quidem ista uita est. sed fingamus aliquem tamen, 
 qualem Tullius fuisse dicit Oratam. quis enim facile dicat Oratam 
 egestate laborasse, hominem ditissimum amoenissimum deliciosis simun, 
 cui neque ad uoluptatem quicquam defuit neque ad gratiam

 

 
 
 
 neque ad bonam integramque ualetudinem ? nam et praediis quaestuosissimis 
 et amicis iucundissimis, quantum libuit, abundauit et illis 
 omnibus aptissime ad salutem corporis usus est eiusque, ut breuiter 
 totum explicem, omne institutum uoluntatemque omnem successio 
 prospera consecuta est. sed fortasse inquiet aliquis uestrum plus 
 illum, quam habebat, habere uoluisse. hoc ignoramus. sed, quod 
 satis est quaestioni, faciamus eum non desiderasse amplius, quam 
 tenebat; uideturne uobis eguisse? — Etiamsi concedam, inquit 
 Licentius, nihil eum plus desiderasse, quod in homine non sapiente 
 nescio quomodo accipiam, metuebat tamen — erat enim, ut dicitur, 
 ingenii non mali — ne illa omnia sibi uel uno aduerso impetu raperentur. 
 non enim magnum erat intellegere talia cuncta, quantacumque 
 essent, esse sub casibus constituta. — Tum ego arridens: Uides, 
 inquam, Licenti, fortunatissimum istum hominem a beata uita 
 ingenii bonitate inpeditum. quo enim erat acutior, eo uidebat illa omnia 
 se posse amittere; quo metu frangebatur illudque uulgare satis 
 adserebat infidum hominem malo suo esse cordatum.

Hic cum et ille et ceteri adrisissent: Illud tamen, inquam, 
 diligentius adtendamus, quia, etsi timuit iste, non eguit, unde 
 quaestio est. egere est enim in non habendo, non in timore amittendi 
 quae habeas. erat autem iste miser, quia metuebat, quamuis 
 non egeret. non igitur omnis, qui miser est, eget. — Quod cum adprobauisset 
 cum ceteris etiam ipsa, cuius sententiam defendebam, 
 aliquantum tamen addubitans: Nescio, inquit, tamen et nondum 
 plane intellego, quomodo ab egestate possit miseria aut egestas a 
 miseria separari. nam et iste, qui diues et locuples erat et nihil, ut 
 dicitis, amplius desiderabat, tamen, quia metuebat ne amitteret, 
 egebat sapientia. ergone hunc egentem diceremus, si egeret argento 
 et pecunia, cum egeret sapientia, non dicemus? — Uli cum omnes

 
 
 
 mirando exclamassent me ipso etiam non mediocriter alacri atque 
 laeto, quod ab ea potissimum dictum esset, quod pro magno de philosophorum 
 libris atque ultimum proferre paraueram: Uidetisne, 
 inquam, aliud esse multas uariasque doctrinas, aliud animum adtentissimum 
 in deum? nam unde ista, quae miramur, nisi inde procedunt? 
 — Hic Licentius laetus exclamans: Prorsus, inquit, nihil 
 uerius, nihil diuinius dici potuit. nam et maior ac miserabilior 
 egestas nulla est quam egere sapientia et, qui sapientia noneget, nulla 
 re omnino egere potest.

Est ergo animi egestas, inquam, nihil aliud quam stultitia. 
 haec est enim contraria sapientiae et ita contraria, ut mors uitae, 
 ut beata uita miserae, hoc est sine aliquo medio. nam ut omnis 11011 
 beatus homo miser est omnisque homo non mortuus uiuit, sic omnem 
 non stultum manifestum est esse sapientem. ex quo et illud iam licet 
 uidere, non ex eo tantum Sergium Oratam fuisse miserum, quod timebat, 
 ne fortunae illa munera amitteret, sed quia stultus erat. quo 
 fit, ut miserior esset, si tam pendulis nutantibusque his, quae bona 
 putabat, nihil omnino metuisset. esset enim non fortitudinis excubiis 
 sed mentis sopore securior et altiore stultitia demersius miser. 
 at si omnis, qui caret sapientia, magnam patitur egestatem omnisque 
 compos sapientiae nihilo eget, sequitur, ut stultitia sit egestas. 
 ut autem omnis stultus miser, ita omnis miser stultus est. ergo ut 
 omnis egestas miseria, ita omnis miseria egestas esse conuincitur.

Quam conclusionem Trygetius cum se parum intellexisse 
 diceret: Quid, inquam, inter nos ratione conuenit? — Eum egere, 
 inquit, qui sapientiam non habeat. — Quid est ergo, inquam, egere? 
 — Sapientiam non habere. — Quid est, inquam, sapientiam non 
 habere ? hic cum taceret: Nonne hoc est, inquam, habere stultitiam ? 
 — Hoc, inquit. — Nihil est ergo aliud, inquam, habere egestatem 
 quam habere stultitiam; ex quo iam necesse est egestatem alio 
 uerbo nominari, quando stultitia nominatur; quamquam nescio

 
 
 
 quomodo dicamus: \'habet egestatem\' aut \'habet stultitiam\'. tale est 
 enim, ac si locum aliquem, qui lumine careat, dicamus habere tenebras, 
 quod nihil est aliud quam lumen non habere. non enim tenebrae 
 quasi ueniunt aut recedunt, sed carere lumine, hoc ipsum est iam 
 tenebrosum esse, ut carere ueste, hoc est esse nudum. non enim ueste 
 accedente ueluti aliqua res mobilis nuditas fugit. sic ergo dicimus 
 aliquem habere egestatem, quasi dicamus habere nuditatem. egestas 
 enim uerbum est non habendi. quam ob rem, ut quod uolo explicem. 
 sicut possum, ita dicitur \'habet egestatem\', quasi dicatur \'habet non 
 habere\'. itaque si stultitiam ipsam ueram certam egestatem esse monstratum 
 est, uide iam quaestionem quam susceperamus, utrum soluta 
 sit. dubitabatur enim inter nos, utrum, cum appellamus miseriam, 
 nihil aliud quam egestatem nominaremus. dedimus autem 
 rationem recte stultitiam uocari egestatem. sicut ergo et omnis stultus 
 miser et omnis miser stultus est, ita necesse est non solum 
 omnem, qui egeat, miserum, sed etiam omnem, qui miser sit, egentem 
 esse fateamur. at si ex eo, quod et omnis stultus miser est et 
 omnis miser stultus est, conficitur stultitiam esse miseriam, cur 
 non ex eo, quod et quisquis eget miser et quisquis miser est eget, 
 nihil aliud miseriam quam egestatem esse conficimus?

Quod cum omnes ita esse faterentur: Illud iam, inquam, 
 sequitur, ut uideamus, quisnonegeat; is enim erit sapiens et beatus. 
 egestas autem stultitia est egestatisque nomen; hoc autem uerbum 
 sterilitatem quandam et inopiam solet significare. adtendite ergo 
 altius, quanta cura priscorum hominum siue omnia siue, quod manifestum 
 est, quaedam uerba creata sunt earum rerum maxime, quarum 
 erat notitia pernecessaria. iam enim conceditis omnem stultum 
 egere et omnem qui egeat stultum esse; credo uos etiam concedere 
 animum stultum esse uitiosum omniaque animi uitia uno stultitiae 
 nomine includi. primo autem die huius disputationis nostrae

 

 
 
 
 nequitiam dixeramus esse ab eo dictam, quod necquicquam sit, cui 
 contrariam frugalitatem a fruge fuisse nominatam. ergo in his duobus 
 contrariis, hoc est frugalitate atque nequitia, illa duo uidentur 
 eminere, esse et non esse. egestati autem, de qua quaestio est, quid 
 putamus esse contrarium? - Hic, cum aliquantum cunctarentur: 
 Si dicam, inquit Trygetius, diuitias, uideo his paupertatem esse 
 contrariam. — Est quidem, inquam, uicinum; nam paupertas et 
 egestas unum atque idem accipi solet. tamen aliud uerbum inueniendum 
 est, ne meliori parti desit unum uocabulum, ut, cum illa pars 
 paupertatis et egestatis nomine abundet, ex hac parte solum opponatur 
 diuitiarum nomen. nihil enim absurdius, quam ut hic sit egestas 
 uocabuli, ubi est contraria pars egestati. — Plenitudo, inquit 
 Licentius, si dici potest, uidetur mihi recte opponi egestati.

Postea, inquam, de uerbo quaeremus fortasse diligentius; 
 non enim hoc curandum est in conquisitione ueritatis. quamuis enim 
 Sallustius, lectissimus pensator uerborum, egestati opposuerit opulentiam, 
 tamen accipio istam plenitudinem. non enim nec hic grammaticorum 
 formidine liberabimur aut metuendum est, ne ab eis 
 castigemur, quod incuriose utimur uerbis, qui res suas nobis ad utendum 
 dederunt. - Ubi cum adrisissent: Ergo quia mentes uestras, 
 inquam, cum intenti estis in deum, uelut quaedam oracula non contemnere 
 statui, uideamus, quid sibi uelit hoc nomen; nam nullum 
 adcommodatius esse arbitror ueritati. plenitudo igitur et egestas 
 contraria sunt; at etiam hic similiter, ut in nequitia et frugalitate, 
 apparent illa duo, esse et non esse, et, si egestas est ipsa stultitia, 
 plenitudo erit sapientia. merito etiam uirtutum omnium matrem 
 multi frugalitatem esse dixerunt. quibus consentiens Tullius etiam 
 in populari oratione ait: ut uolet quisque accipiat; 
 ego tamen frugalitatem, id\' est modestiam et

 

 
 
 
 temperantiam, uirtutem maximam iudico : prorsus 
 doctissime ac decentissime; considerauit enim frugem, id est 
 illud, quod esse dicimus, cui est non esse contrarium. sed propter 
 uulgarem loquendi consuetudinem, qua frugalitas quasi parsimonia 
 dici solet, duobus consequentibus quid senserit inlustrauit 
 subiciendo modestiam et temperantiam; et haec duo uerba diligentius 
 adtendamus.

Modestia utique dicta est a modo et a temperie temperantia. 
 ubi autem modus est atque temperies, nec plus est quicquam 
 nec minus. ipsa est igitur plenitudo, quam egestati contrariam posueramus, 
 multo melius, quam si abundantiam poneremus. in 
 abundantia enim intellegitur affluentia et quasi rei nimium exuberantis 
 effusio. quod cum euenit ultra quam satis est, etiam ibi 
 desideratur modus et res, quae nimia est, modo eget. ergo nec ab 
 ipsa redundantia egestas aliena est, a modo autem et plus et minus 
 aliena sunt. ipsam etiam opulentiam si discutias, inuenies eam nihil 
 aliud tenere quam modum. nam non nisi ab ope dicta est opulentia. 
 quomodo autem opitulatur, quod nimium est, cum incommodius 
 sit saepe quam parum ? quidquid igitur uel parum uel nimium est, 
 quia modo eget, obnoxium est egestati. modus ergo animi 
 sapientia est. etenim sapientia contraria stultitiae non negatur 
 et stultitia egestas, egestati autem contraria plenitudo: sapientia 
 igitur plenitudo. in plenitudine autem modus: modus igitur animo 
 in sapientia est. unde illud praeclarum est et non inmerito 
 diffamatum: 
 hoc primum in uita esse utile, ut ne quid nimis.

Dixeramus autem in exordio hodiernae disputationis nostrae, 
 quod, si inueniremus nihil esse aliud miseriam quam egestatem, eum 
 beatum esse fateremur, qui non egeret. est autem inuentum. ergo

 

 

 

 
 
 
 beatum esse nihil est aliud quam non egere, hoc est esse sapientem. 
 si autem quaeritis, quid sit sapientia, iam et ipsam ratio, quantum 
 in praesentia potuit, euoluit atque eruit; nihil est enim aliud quam 
 modus animi, hoc est quo sese animus librat, ut neque excurrat in 
 nimium neque infra quam plenum est coartetur. excurrit autem in 
 luxurias dominationes superbias ceteraque id genus, quibus inmoderatorum 
 miserorumque animi sibi laetitias atque potentias conparari 
 putant. coartatur autem sordibus timoribus maerore cupiditate 
 atque aliis, quaecumque sunt, quibus homines miseros etiam 
 miseri confitentur. cum uero sapientiam contemplatur inuentam 
 cumque, ut huius pueri uerbo utar, ad ipsam se tenet nec se ad simulacrorum 
 fallaciam, quorum pondus amplexus a deo suo cadere atque 
 demergi solet, ulla commotus inanitate conuertit, nihil inmoderationis 
 et ideo nihil egestatis, nihil igitur miseriae pertimescit. habet 
 ergo modum suum, id est sapientiam, quisquis beatus est.

Quae est autem dicenda sapientia nisi quae dei sapientia 
 est ? accepimus autem etiam auctoritate diuina dei filium nihil esse 
 aliud quam dei sapientiam, et est dei filius profecto deus. deum 
 habet igitur quisquis beatus est; quod omnibus nobis iam ante placuit, 
 cum hoc conuiuium ingressi sumus. sed quid putatis esse sapientiam 
 nisi ueritatem? etiam hoc enim dictum est: ego sum 
 ueritas. ueritas autem ut sit, fit per aliquem summum modum, 
 a quo procedit et in quem se perfecta conuertit. ipsi autem summo 
 modo nullus alius modus inponitur; si enim summus modus per summum 
 modum modus est, per se ipsum modus est. sed etiam summus 
 modus necesse est, ut uerus modus sit. ut igitur ueritas modo gignitur, 
 ita modus ueritate cognoscitur. neque igitur ueritas sine modo neque 
 modus sine ueritate umquam fuit. quis est dei filius? dictum est: 
 ueritas. quis est, qui non habet patrem? quis alius quam summus 
 modus? quisquis igitur ad summum modum per ueritatem uenerit,

 

 
 
 
 beatus est. hoc est animis deum habere, id est deo perfrui. cetera 
 enim quamuis a deo habeantur, non habent deum.

Admonitio autem quaedam, quae nobiscum agit, ut deum 
 recordemur, ut eum quaeramus, ut eum pulso omni fastidio sitiamus, 
 de ipso ad nos fonte ueritatis emanat. hoc interioribus luminibus 
 nostris iubar sol ille secretus infundit. huius est uerum omne, quod 
 loquimur, etiam quando adhuc uel minus sanis uel repente apertis 
 oculis audacter conuerti et totum intueri trepidamus, nihilque aliud 
 etiam hoc apparet esse quam deum nulla degeneratione inpediente 
 perfectum. nam ibi totum atque omne perfectum est simulque est 
 omnipotentissimus deus. sed tamen quamdiu quaerimus, nondum 
 ipso fonte atque, ut illo uerbo utar, plenitudine saturati nondum ad 
 nostrum modum nos peruenisse fateamur et ideo quamuis iam deo 
 adiuuante nondum tamen sapientes ac beati sumus. illa est igitur 
 plena satietas animorum, hoc est beata uita, pie perfecteque cognoscere, 
 a quo inducaris in ueritatem, qua ueritate perfruaris, per 
 quid conectaris summo modo. quae tria unum deum intellegentibus 
 unamque substantiam exclusis uanitatibus uariae superstitionis 
 ostendunt. — Hic mater recognitis uerbis, quae suae memoriae penitus 
 inhaerebant, et quasi euigilans in fidem suam uersum illum sacerdotis 
 nostri: 
 foue precantes, trinitas, 
 laeta effudit atque subiecit: Haec est nullo ambigente beata uita, 
 quae uita perfecta est, ad quam nos festinantes posse perduci solida 
 fide alacri spe flagranti caritate praesumendum est.

Ergo, inquam, quoniam modus ipse nos admonet et conuiuium 
 aliquo interuallo dierum distinguere, quantas pro uiribus possum, 
 gratias ago summo et uero deo patri, domino liberatori animarum, 
 deinde uobis, qui concorditer inuitati multis etiam me

 

 

 
 
 
 cumulastis muneribus. nam tantum in nostrum sermonem contulistis, 
 ut me negare non possim ab inuitatis meis esse satiatum.— Hic omnibus 
 gaudentibus et laudantibus deum: Quam uellem, inquit Trygetius, 
 hoc modo nos cotidie pasceres. — Modus, inquam, ille 
 ubique seruandus est, ubique amandus, si uobis cordi est ad deum 
 reditus noster. — His dictis facto disputationis fine discessimus.

AUGUSTINI RETRACTATIONUM LIB. I. CAP. II. (PAG. 18, 4 ED. KNOELL) DE BEATA UITA LIBER UNUS. 
 
 Librum de beata uita non post libros de Academicis, sed 
 inter illos ut scriberem contigit. ex occasione quippe ortus est diei 
 natalis mei et tridui disputatione conpletus, sicut satis ipse indicat. 
 in quo libro constitit inter nos, qui simul quaerebamus, non esse beatam 
 uitam nisi perfectam cognitionem dei. 
 
 Displicet autem illic, quod Mallio Theodoro, ad quem librum 2 
 ipsum scripsi, quamuis docto et Christiano uiro, plus tribui qua! 
 deberem, et quod fortunam etiam illic saepe nominaui, et quod tem 3 
 pore uitae huius in solo animo sapientis dixi habitare beatam uitam. > 
 quomodolibet se habeat corpus eius, cum perfectam cognitionem dei, 
 hoc est, qua homini maior esse non possit, in futura uita speret 
 apostolus, quae sola beata uita dicenda est, ubi et corpus incorruptibile 
 atque inmortale spiritui suo sine ulla molestia uel reluctatione 
 subdetur. sane istum librum in nostro codice interruptum repperi 
 et non parum minus habere, et sic a fratribus quibusdam descriptus 
 est, nec adhuc apud aliquem integrum inueneram, ex quo 
 emendarem, quando haec retractaui. 
 
 Hic liber sic incipit: Si ad philosophiae portum .