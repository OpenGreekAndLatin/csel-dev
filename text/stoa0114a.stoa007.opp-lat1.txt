Deo obsequimur, dum eius conuenientia monitis imperamus: 
 nam quod petitioni uestrae studio caritatis adquiescimus, 
 mystica sunt praecepta. multis etenim supplicationibus exegistis, 
 ut pagina uobis concinnationis didascalicae fingeretur. 
 uolens me in multorum iura summisi, quia, uidero quid in 
 uerbis adhibeatur examinis, sufficit si me in uoto praedicetis. 
 ego tamen in foribus scriptionis quod uiuificat non tacebo. 
 deum tota mentis intentione mundis tenete uisceribus et circa 
 uos precum frequentatione mulcete, nullis ab eo animarum

 

 

 

 
 
 
 fornicationibus, nulla transactione deducti. fouete etiam proximos, 
 quos facit naturale collegium, et ne quod uobis factum 
 dolori esset uos fecisse gaudeatis. huius boni fructus est quicquid 
 optatur. me tamen diu tenuerunt anxium deliberationis 
 incerta, utrum ad nos per carmen an epistulari lege uerba 
 promulgarem. elegi affectionem circa uos meam utroque dicendi 
 calle patefacere, quia. et praecipientem decet fortis elocutio 
 et pressis admonitione mentibus mollioris stili cura subuenitur. 
 ergo benigni exacta suscipite.

Ergo dictorum aliquotiens amoena fugientes, materiam solidam 
 suo ore celebremus, ne sentiat uirilitas operis eneruati 
 damna sermonis. non refugit professionem meam monitoris. 
 officium, quia decet praecedentes emendatio, et sicut post 
 tergum relictis par est facem de innocentia proferri, ita ratio 
 flagitat, ut etiam uerbis iter quod sequantur ostendas, cum

 
 
 
 diuisi uoce constet hortaminis: argue sapientem, amabit 
 te, et non reticeat saecularis adsertor:

Qui praeceptorem sancti uoluere parenti\'s 
 Esse loco.

iure enim in affectionis supercilio conlocatur quem benignitas 
 corrigendi promptius adserit quam ipsa natura generis. genuisse 
 etenim libidinis testimonium, erudisse pietatis. ergo ad 
 disciplinarum. arcem. properantes matrem bonorum operum 
 amate Verecundiam, quae ita ei nariarum species uirtutum 
 fecunda et uirgo parturit, ut inpudentia. procax et corrupta 
 uitiorum. haec uos hac uoce, ut ad eam tendatis, hortetur:

Nefas est huic tam sacro manus negare consilio, quando 
 et ipsa, quae loquitur, quaestuosi decoris dote redimita nobilitatis 
 uel amplificat bona uel suggerit. pudori ergo cognatam 
 semper sociate Pudicitiam, quae aetatis praeiudicium cana 
 moderatione temperans, annis feruore tumentibus peregrinae 
 frigus dispensationis* admisceat et edomita erroris adpetentia 
 carnem sapore sanctae conuersationis inliciens, recti diligentiam 
 studiosam in uobis uideri faciat non coactam. haec tamen 
 uentris castigatione procuretur nec inimica eius ferculorum

 

 

 
 
 
 populosis nutriatur erroribus. exigit enim comisatio magno 
 quaesita dispendio etiam bonorum damna meritorum et uno 
 calle morum ueniunt detrimenta uel censuum. haec si ad 
 uos gressum protenderit, his eam tonare oportet eloquiis:

Hanc admittentes Fidei ornate consortio, quia, sicut in emendatis 
 moribus principem locum obtinet, ita suis spoliata 
 dotibus non tenetur, nec fas est quasi singulare occupari quod 
 constat ex pluribus. nobilia serta nisi multiplicibus pratorum 
 non conponuntur spoliis: ex uariis gemmis una diadematis 
 solet constare formatio: semper admirabilis electri corpus 
 numerosa metallorum membra pepererunt. proinde, quia nihil 
 est quod fidem possit anteire, foueatur et ita in diligentiae 
 messe coalescat, ne lacteus alimenti diuitis culmus inportuna 
 demessus falce moriatur. ergo recedat ab instituto uestro 
 clauda pollicitatio et per usum in naturam transeat res sequenda. 
 haec tamen his uos conuenire putetur affatibus:

De praefatis uirtutibus facessat studiorum liberalium deesse 
 diligentiam, per quam diuinarum bona rerum quasi pretiosi 
 monilis luce sublimentur, quia non multum a foeditate seiungitur 
 inperfecta formositas et qui non sufficienter magnorum 
 tetendit ad culmina miserorum infima uix reliquit. istae tamen 
 prae foribus quasi nutricem ceterarum anteponunt Grammaticam, 
 quae adulescentium mentes sapore artificis et planae 
 locutionis inliciat et ad Tullianum calorem scintillis praefigurati 
 uaporis adducat. fabricatum Martius campus militem

 
 
 
 suscipit quem simulacrum mentitae dimicationis animauit, 
 nec pedem retorquet a classicis cui bucinarum clangor et 
 ministeria belli inter pacis blandimenta crepuerunt. usu enim 
 uirtus nutrita grandescit et de institutione nascitur periculorum 
 tolerantia: consummati roboris uiros principia uiderunt 
 timentes. bene est, si rhetorum dextera et libertas illa linguarum 
 formatos grammaticorum fornace enses accipiat, qui ne 
 manifestis cedant ictibus, frequens contulit imago feriendi. 
 in hac cautione opus est, ut supra aetatis inmaturae naturalem 
 paene licentiam artis crescat affectio et de continua per 
 paedagogos et indicta necessitate clari operis spontanea cura 
 prosiliat. ostendit tamen ad bonam se uoluntatem tendere 
 qui ut cogatur adquiescit. iam paene in studio habet honestatem 
 quem non offendit sollicitudo monitoris. tamen sectatoribus 
 ista sic loquitur;

GRAMMATICA. 
 
 Mentibus damus saporem, dum polimus fabulas. 
 Iudicem tenemus aequum, si quid errat paruulus. 
 Abstinens manu pudorem aure et ore uerbero. 
 Quicquid ars habet pauendum ars loquendi temperat, 
 Cum pusillis et iocamur inter ipsa dogmata. 
 Nam iubet rigor magister, ne per omne terreas. 
 Nos parentes dixit aetas illa maior optimos, 
 Quod fauore conputamus esse nostra pignora 
 Quae dedit uenter tumescens litterati seminis, 
 Nec libido subiugauit iura clari pectoris.

Hoc uos digredientes iam instituto rhetoricis lituis euocat 
 Mauors eloquentiae et quasi loricam hamis, ita conponit 
 uariis et conexis causarum munimenta particulis. nam nodosis 
 orationis artubus in solidam et simplicem formam coactis 
 unam sermonum pingit effigiem, in qua ita quadratis sociantur 
 diuersa mensuris, ut nec diuisio deroget coniunctioni nec 
 uiritim adgreganda ualeat, cum opus est, segregare, partitio. 
 uos praemisso laudis sapore mascula dictio et humani sermonis 
 Latiare supercilium sic adhortatur: "post apicem diuinitatis 
 ego illa sum quae uel commuto si sunt facta uel facio: 
 quantisuis actionum tenebris inuoluto lux sufficit, quam loquendo 
 contulero. ego sum per quam expectant homines reatum 
 de turbida et innocentiam de serena: per me fusca splendet 
 conscientia, per me luce sua radians aduenticia nocte tegitur, 
 uel si sit ignara tenebrarum: est quod nec confidit puritas 
 nec culpa suspirat. ad meum conpendium ubicumque est Romanus 
 inuigilat: fasces diuitias honores si non ornamus, abiecta 
 sunt: nos regna regimus et imperantes salubria iubemus. 
 quid quod declamationum nostrarum oblectatio uincit uniuersa 
 quae sapiunt et opinionem quam conciliamus aeterna est? 
 ante scipiones et trabeas est pomposa recitatio: de uirorum 
 fortium factis quod uolumus creditur: actum nemo aestimat 
 quod silemus: nobilia germina ex nobis fusa orbem totum 
 sole clarae perfectionis inradiant. poetica, iuris peritia, dialectica, 
 arithmetica, cum me utantur quasi genetrice, me 
 tamen adserente sunt pretio. audite tamen et carmen, alieni 
 quod nobis suggerit ludus officii".

Haec ergo, dulcissimi, et adsequi contendite et adepta 
 custodite. sed replicetis, quibus ad ista magistris, quibus 
 utamur institutoribus, quorum erigamur exemplis, cum Faustum 
 et Auienum, saeculi nostri beatitudinem et Latiaris 
 flumen eloquii, aulicis districtos teneat sors secunda consiliis? 
 quos dum manet cura, a generalitate nescitur, quorum temptare 
 praeconia idem est ac si lucem solis et potentiam uelis 
 diuinitatis adserere. sed istis in bono publico desudantibus 
 patricii Festus et Symmachus, omnium disciplinarum materia 
 et constantis forma sapientiae, ab urbe sacratissima non recedunt. 
 in ipsis est nobilis curiae principatus, quos uidisse erudiri 
 est. non apud eos sermo de ludicris nec pantomimorum 
 uix ignoscenda commemoratio. illi auram popularem per 
 pudoris detrimenta non capiunt: contenti rectis magis placere 
 quam plurimis, sortiuntur de innocenti actione testimonium. 
 istorum quamuis in omnibus iussa sequenda sint, est tamen

 
 
 
 in illis et magistra taciturnitas et eruditi forma silentii. est 
 etiam Probinus patricius, placidi germinis examinata claritudo, 
 quem eruditorum familiae mores ad unguem ducti contulerunt, 
 qui et de patris et de soceri hausit fonte, quod mundus est. 
 est patricius Cethegus, eius filius, uir consularis, qui canam 
 prudentiam minor transgrediens sine aetatis praeiudicio habet 
 et prouectorum saporem et mella pueritiae. eat Boetius patricius, 
 in quo uix discendi annos respicis et intellegis peritiam 
 sufficere iam docendi, de quo emendatorum iudicauit electio. 
 est Agapitus patricius, et honestate dines et scientia. est 
 Probus V. I., quem si sequamini, illum Faustum et Auienum, 
 quos praesentes, praesentes, etiam cum desunt, habebitis. 
 ceteros claros uiros, quos tantum ad me opinio detulit, silentio 
 relinquo:, per hos, si uobis iam cordi est maturitas, aut per 
 eos, quos sum praefatus, agnoscite: manifestis enim patet indiciis 
 amicus bonorum nec in altero mores quisquam hominum, 
 nisi quos in se formauit, amplectitur. iam si matronarum 
 delectat aditio, habetis domnam Barbaram, Romani flos genii 
 quae testimonio uultus patefaciat lucem sanguinis et saporis, 
 in qua inuenietis et uerecundam securitatem et de bono 
 actionis confidentem uerecundiam, sermonem naturali et artifici 
 simplicitate conditum, ut nec lepos deuenustet alloquii 
 nec duris splendor feminarum rigescat affatibus, in qua sic 
 in naturam transiit honestatis diligentia, ut si uel mentiri 
 uelit, non possit horrore. sonat pudicam lingua dulcedinem 
 nec mentis nubilum tecto sereni sermonis operitur: hoc hoc 
 pectoris quod loquelae. det ueniam feminarum diadema praesumenti, 
 quod eius inuideo quieti: uelim illam omnibus Italiae

 
 
 
 partibus imitationem praeferri, ut quae non adquiescunt 
 monitis formarentur exemplis. est illic etiam Stephania, 
 splendidissimum catholicae lumen ecclesiae, cuius natales ita 
 maiore luce fuscantur, si mores intellegas, ac si facem mundi 
 oculus sol obumbret : si ingenitae conuersationis radios seponas, 
 plus eius sanguine nil lucebit. istorum, quoscumque praefatus 
 sum, caelestis uos dispensatio iungat obsequiis. ecce habetis 
 gratiae meae obsidem paginam, quam uelut paedagogam 
 sectamini. det autem uobis deus quod decet et uelle semper 
 et facere. ergo si pomposa oratione non ualui, oratione uos 
 memor professionis adiuui

Per te, per qui te talem genuere parentes, 
 Symmache, ne nostram maneat sors dura tabellam, 
 Da dextram tenui et tecum me tolle per undas. 
 Non facit ad mores credentem fallere sanctos. 
 Nil moror: en supplex uenio, miserere precanti, 
 Vilia diuitibus commendans dicta patronis. 
 Germina clara, 
 Sumite sicci 
 Verba parentis. 
 Nobile dictum est, 
 Quod bona monstrat.