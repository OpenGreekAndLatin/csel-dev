∗∗∗ aliquas officiorum meorum partes praeterisse, dum semper 
 enitor uel maxime cotidianis euangeliorum tractatibus, aliquando 
 uobis fidei et scientiae per Dominum incrementa praestare. quid enim 
 aliud in ecclesia Domini utilius geri, quid accommodatius officiis 
 episcopi potest inueniri, quam ut doctrina dominicorum per ipsum 
 insinuata conlataque uerborum possint credentes ad repromissum 
 regnum peruenire caelorum? hoc certe mei et operis et muneris 
 cotidianum uotiuum negotium absens licet optinere conitor et praesentiam 
 mei uobis reddere per litteras conor. dum uos solito more 
 allocutionibus missis in fide interpello, ideo conuenio, ut euangelicae 
 radicis firmitate solidati aduersus omnia diaboli proelia stetis semper 
 armati. absentem me non credam, si fuero securus. uerum tamen

 

 
 
 
 omnia quae utiliter proferantur et aeternae uitae statum tractatibus 
 uel definiunt uel promittunt ita demum fructuosa sunt, ei ad emolumentum 
 operis diuinae indulgentiae uiribus adiuuentur. non solum 
 uerba proferimus quae de scripturarum sacris fontibus ueniunt, sed 
 cum ipsis uerbis preces ad Dominum et uota sociamus, ut tam nobis 
 quam uobis et sacramentorum suorum thesauros aperiat et uires ad 
 inplenda quaeque cognoscimus tribuat. periculum enim maius est 
 uoluntatem Domini cognouisse et in Dei uoluntatis opere cessasse.

Quamuis ergo ad multa uos negotia et ad diuinae admonitionis 
 praecepta semper ut scitis exhorter — quid enim mihi aliud uotiuum 
 aut maius potest esse quam at per omnia perfecti stetis in Domino — 
 tamen praecipue pudicitiae claustra teneatis, quod et facitis, admoneo: 
 scientes templum esse uos Domini,, membra Christi, habitationem 
 Spiritus sancti, electos ad spem, consecratos ad fidem, destinatos ad 
 salutem, filios Dei, fratres Christi, consortes Spiritus sancti, nihil 
 iam carni debentes qua renatos ex aqua et pudicitia praeter uoluntatem 
 quam uelle debemus ut nostra sit: praestetur etiam propter 
 redemptionem, ut corrumpi non possit quae a Christo consecrata sit. 
 nam si apostolus ecclesiam sponsam Christi pronuntiat, oro uos 
 quanta pudicitia exigitur, ubi ecclesia inter matrimonia sponsa uirgo 
 praestetur? et ego quidem, nisi quod breuiter uos admonere proposui,

 
 
 
 latissimas satis puto et locupletes pudicitiae laudes proferre potui: 
 sed superuacuum duxi laudare eam diutius apud colentes. nos enim 
 illam ornatis dum geritis et plures eius laudes exercendo profertis. 
 facti eius ornamentum, dum et illa uestrum est, mutuo decore inuicem 
 fenerandum. illa uobis disciplinam bonorum suggerit morum, uos illi 
 ministerlum praestatis operum sanctorum. nam et illa quantum et 
 quid posset per uos apparuit, et quid uos uelitis ipsa demonstrauit 
 et decuit, copulatis in unum duobus bonis mandatorum et rerum, ne 
 quid mutilum uideretur, si aut praecepta ministeriis aut praeceptis 
 ministeria defuissent.

Pudicitia est honor corporum, ornamentum morum, sanctitas 
 sexuum, uinculum matrimoniorum, fides generis, propugnaculum pudoris, 
 fons castitatis, pax domus, concordiae caput. pudicitia sollicita 
 est ne cui placeat nisi sibi: pudicitia semper uerecunda, dum innocentiae 
 mater est: pudicitia semper ornatur sole pudore,, bene sibi 
 tane conscia de pulchritudine,, si inprobis displicet. pudicitia nihil 
 ornamentorum quaerit, decus suum ipsa est. haec nos conmendat 
 Domino, conectit Christo: haec„expugnat omnia de membris inlicita 
 desideriorum proelia, pacem nostris corporibus inducit, beata ipsa et 
 beatos efficiens apud quoscumque habitare dignatur, quam numquam 
 accusare possunt, nec qui eam non habent: uenerabilis etiam hostibus 
 suis, dum illam multo magis mirantur qui expugnare non 
 possunt. sed ut uirtus ista in uiris probata semper et a feminis ad 
 petenda, sic inimica eius inpudicitia semper est detestanda:

 
 
 
 obscoenum ludibrium reddens ministros suos, nec corporibus parcens nec 
 animis. debellatis enim propriis moribus totum hominem suum sub 
 triumphum libidinis mittit: blanda prius, ut plus noceat dum placet, 
 exhauriens rem cum pudore, hostis continentiae, frequenter perueniens 
 ad sanguinem cupiditatum infesta rabies, incendium conscientiae 
 bonae, mater impaenitentiae, ruina melioris aetatis, contumelia generis, 
 expugnans sanguinis et familiae fidem, alienis affectibus suos 
 inserens filios, in aliena testamenta sobolem ignoti et corrupti generis 
 inducens. quae plerumque extra sexum ardens, dum se non continet 
 intra concessa, parum sibi putat satisfactum, nisi in uirorum quoque 
 corporibus non uoluptatem nouam quaerat, sed extraordinaria et 
 portentuosa contra ipsam naturam ex uiris per uiros monstra conquirat.

Sed enim pudicitia locum primum in uirginibus tenet, secundum in 
 continentibus, tertium in matrimoniis: uerum in omnibus gloriosa est 
 cum gradibus suis. nam et matrimoniorum fidem tenere laus est inter 
 tot corporis bella, et matrimonio de continentia modum statuisse maioris 
 uirtutis est, dum etiam licita reiciuntur. certe ex utero sanctitatem 
 custodisse et infantem se usque in senectutem in sua tota 
 aetate tenuisse admirandae utique potentiae est: nisi quod blandas 
 corporis leges non nosse magis felicitatis est, notas iam uicisse uirtutis 
 est, sic tamen ut et uirtus ista de domo Dei ueniat, licet se in 
 membris hominibus ostendat.

Pudicitiae, fratres, antiqua praecepta sunt. quare antiqua dico ? 
 quia cum ipsis hominibus instituta sunt. nam ideo ex uiro suo et

 
 
 
 femina est ut praeter eundem alterum nesciat, et ideo uiro reddita 
 est mulier ut suppleto quod fuerat ei ereptum nihil requirat alienum. 
 sic et duo inquit erunt in carne una, ut in unum redeat quod 
 unum fuerat, ne separatio sine reditu occasionem praestet alterius. 
 inde et apostolus caput mulieris pronuntiauit uirum, ut coniunctione 
 tione duorum pudicitiam probaret. nam ut alterius caput membris 
 aptum non potest esse, ita et alieno capiti membra non sua: caput 
 enim suis conuenit membris et membra capiti suo, utraque naturali 
 fibula in concordia mutua cohaerent, ne qua oriente discordia de 
 diuisione membrorum pactum diuini foederis rumperetur. addit tamen 
 et dicit: quoniam qui uxorem suam diligit, seipsum diligit. 
 nemo enim carnem suam odio habet, sed nutrit et fouet eam, 
 sicut et Christus ecclesiam. caritatis cum pudicitia ex hoc magna 
 praescriptio, si uxores diligendae sunt a uiris suis, sicut Christus 
 dilexit ecclesiam, et ita uxores maritos debent diligere, ut ecclesia 
 diligit Christum.

Hanc sententiam Christus quando uxorem dimitti non nisi ob adulterium 
 dixit interrogatus tantum honorem pudicitiae dedit. hinc nata 
 est illa sententia: adulteras non sinetis uiuere. hinc apostolus 
 dicit: haec est uoluntas Dei ut abstineatis uos a 
 fornicatione. hinc et illud dicit: membra Christi membris 
 meretricis non esse iungenda. hinc traditur satanae in

 

 

 

 
 
 
 interitum carnis qui proculcato iure pudicitiae uitia carnis exercet. hinc 
 merito regnum caelorum non tenent adulteri, hinc est quod omne 
 peccatum extra corpus dicit esse, solum adulterum peccare in suum 
 corpus: hinc ceterae praeceptorum auctoritates quas nunc recolere 
 omnes non est necesse apud uos praesertim qui illas nostis frequenter 
 et facitis, quae licet descripta non sint, queruli tamen de illis non 
 potestis esse. adulter enim non habet excusationem aut habere potuit, 
 quia ducere licebat uxorem.

Sed sicut matronis iura praescripta sunt quae ita sunt nexae, ut 
 diuelli inde non possint, uirginitas uero et continentia extra omne ius 
 sunt: nihil ad uirginitatem de matrimoniorum legibus pertinet, altitudine 
 sua transcendit omnes, ∗∗∗ si ulla praua hominum leges ausa 
 supergredi conantur. uirginitas aequat se angelis: si uero exquiramus, 
 etiam excedit, dum in carne luctata uictoriam etiam contra 
 naturam refert quam non habent angeli. uirginitas quid aliud est 
 quam futurae uitae gloriosa meditatio? uirginitas neutri est sexus, 
 uirginitas est perseuerans infantia, uirginitas est uoluptatum triumphus, 
 uirginitas filios non habet, sed quod plus est filiorum contemptum 
 habet, non habet fecunditatem sed non habet orbitatem, felix 
 quod est extra partus dolorem felicior est autem extra funerum filiorum 
 calamitatem. uirginitas quid aliud est quam soluta libertas?

 
 
 
 maritum non habet dominum. uirginitas affectionibus omnibus soluta 
 est, non matrimoniis est dicata, non saeculo, non liberis. persecutionem 
 non potest timere, dum illam de securitate potest prouocare.

Sea quia pudicitiae nobis breuiter sunt exposita praecepta, iam 
 pudicitiae ponamus exemplum. plus enim proficitur, cum in rem praesentem 
 uenitur, nec de uirtute dubitatur, quando quod praecipitur 
 etiam exemplis sancitur. exemplum pudicitiae a Ioseph coepit. adolescens 
 Hebraeus generosus de patre, generosior de innocentia, ob 
 inuidiam. reuelationum distractus a fratribus Ismaelitis in domum 
 deuenerat hominis Aegyptii. obsequio et innocentia et tota seruitutis 
 fide facilem et beneuolum in se animum sui prouocauerat domini, 
 cuius facies se et tam sermo liberalis quam aetas omnibus accommodata. 
 sed ista generositas ab uxore domini aliter quam decebat 
 accepta est: in domus parte secreta et sine arbitris latebra facinoribus 
 accommodata putauit se pudicitiam adolescentis incontinens mulieris 
 inpudicitia nunc promissis nunc minis posse superare. et cum 
 retentus est uestibus eo quod moliretur fugam propter tanti facinoris 
 audaciam ipsas uestes relinquens et corporis nudi sinceritatem 
 habiturus innocentiae testem ad crimen inpudicitiae suae inpudens 
 mulier adicere non dubitauit calumniam: et ceteris et marito calida

 

 

 
 
 
 et feruens spreto desiderio suo conquesta est dolore simulato, quod 
 Hebraeus adolescens uim sibi molitus fuisset inferre quam ipsa conata 
 fuerat inrogare. maritalis ardor rerum inscius et uxoris accusatione 
 gran iter inflammatus incenditur. pudicus uero iuuenis quia delicto 
 conscientiam non miscuit, in imum carceris truditur. sed sola non est 
 in oarcere pudicitia: nam est cum Ioseph Deus et nocentes dantur 
 in manu eius, quia ipse innocens fuerat. somniorum praeterea obscura 
 dissoluit, quia spiritus in temptatione uigilabat, et per dominum 
 liberatur a uinculis. qui in domo minor cum periculo fuerat, regiae 
 domus sine periculo dominus effectus est: generositati suae redditus 
 fructum pudicitiae et innocentiae Deo iudice a quo meruerat accepit.

Sed non minus ex parte diuersa aliud nobis pudicitiae simile d.e 
 continentia feminarum exoritur exemplum. fuit, ut legimus, Susanna 
 filia Helciae, uxor Ioachim pulcherrima facie, pulchrior moribus. hanc 
 nullum ad decorem conmendabat species: simplex enim erat. excoluerat 
 pudicitia et cum pudicitia sola natura. hanc ex senioribus duo 
 coeperant deperire, nihil memores nec diuini timoris sed nec suae 
 annis iam marcescentis aetatis: ita illos in flagrantia transactae iuuentutis 
 incendia recidiuae libidinis fiamma reuocabat: pudicitiae latrones 
 amorem confitentur, sed oderant. resistenti minantur calumnias,

 

 
 
 
 adulterii se dicunt accusatores uoto adulteri. inter duos libidinis 
 scopulos auxilium de Domino petebat, quia uiribus corporis repugnare 
 non ualebat. et exaudiuit de caelo clamantem ad se pudicitiam Dominus, 
 et cum iniquitate obpressa duceretur ad poenam, uidit inimicorum 
 liberata uindictam. bis uictrix et in periculo suo tam funeste 
 totiens consaepta et libidinem euasit et mortem. infinitum erit si 
 exempla prosequar plura: his duobus contentus sum, praesertim cum 
 omnibus sit uiribus per istos pudicitia defensata.

Non illos emollire potuit inuita generosi sanguinis memoria quae 
 in quosdam licentia lasciuiae est ministra, non decor corporis et apte 
 positorum figura membrorum quae suggerit plerumque ut quasi flos 
 quidam properantis uelociter transiturae aetatis porrectae uoluptatis 
 occasione pascatur, non anni primi uirentis et maturioris aetatis, cum 
 rudis adhuc sanguis aestuans naturae flammas accendat et in 
 medullis uersata caeca incendia ad remedium uerum etiam per periculum 
 pudoris itura: non ulla latebrarum et sine ullo conscio tuta 
 quae quibusdam putatur occasio, quae maxima uis est admittendi 
 sceleris, dum deliberationibus occurrit inpunitas: non posita necessitas 
 de auctoritate iubentium et in temeritate participum atque 
 sociorum, quo genere franguntur etiam recta saepe consilia: non 
 praemia ipsa et bonitas, non accusationes, non minae, non poenae, non

 
 
 
 mortes: nihil tam saeuum, tam durum, tam triste, quam cecidisse de 
 alto pudicitiae gradu. digni tanto iudicis diuini praemio, quorum alter 
 regio paene throno inlustraretur, altera concordia mariti dotata inimicorum 
 mortibus redimeretur. haec sunt et his similia semper nobis 
 ante oculos exempla. ponenda, his paria diebus noctibusque meditanda.

Nihil animum fidelem sic delectat quam integra inmaculati pudoris 
 conscientia. uoluptatem uicisse uoluptas est maxima: nec ulla maior 
 est uictoria quam ea quae de cupiditatibus refertur. qui hostem uicit 
 fortior fuit, sed altero: qui libidinem repressit se ipso fortior fuit: 
 qui inimicum prostrauit externum hostem percussit : qui cupiditatem 
 depressit hostem domesticum superauit. malum omne facilius uincitur 
 quam uoluptas, quia illud quidquid est horridum est, hoc blandum est. 
 nihil tam difficile obprimitur quam quod per illud armatur. qui cupiditates 
 tollit et metus sustulit: nam ex cupiditatibus metus ueniunt. 
 qui cupiditates uicit de peccato triumphauit, qui cupiditates uicit malum 
 generis humani sub pedibus suis iacere ostendit, qui cupiditates 
 uicit pacem sibi perpetuam dedit, qui cupiditates uicit libertatem sibi 
 quod est etiam ingenuis difficillimum reddidit. meditanda est ergo 
 nobis, fratres, ut res docent, semper pudicitia: quo facilior sit, nullis 
 artibus constat. quae enim illam consummat uoluntas est, quae nec nisi

 
 
 
 inpediretur, longe esset. nostra est: ita non est adquirenda, sed 
 fouenda quae nostra est.

Quid est enim aliud pudicitia quam mens honesta ad custodiam 
 corporis data, ut sexibus redditus pudor seueritate signatus fidem 
 generis de incorrupta sobole seruaret? pudicitiae autem, fratres, conpetunt 
 et cogniti sunt in primis diuinus pudor et praeceptorum sancta 
 meditatio et animus propensus ad fidem et mens attonita ad sacram 
 religionem: deinde uidere, ne quid in se sit ultra modum sculptum, 
 ultra honestatem productum, ne quid prodigum, ne quid arte fucatum, 
 ne quid ad inritandos aut detinendos oculos lenocinatum. non est 
 pudica quae adfectat animum alterius mouere etiam salua. corporis 
 castitate. longe absint quibus pulchritudo non ornatur, sed prostituitur. 
 nam sollicitudo de pulchritudine et malae mentis indicium et 
 deformitatis est. sit natura corporum libera nec diuinis operibus inferatur 
 uis. semper est misera quae sibi non placet qualis est. quid 
 capillorum mutatur color? quid oculorum extremitates suffucantur ? 
 quid facies artibus in diuersam formam conuertitur? quid postremo 
 speculum consulitur, nisi quia ne ipsa sit timetur? cultus etiam mulieris 
 pudicae pudicus sit: adulterium fidelis nec in coloribus nouerit. 
 uestibus aurum intexere quasi pretio est uestes corrumpere. quid 
 inter fila staminum delicata rigida faciunt metalla? nisi ut fluentes

 
 
 
 humeros premant et luxuriam infeliciter se animi iactantis ostendant. 
 quid cum ceruices peregrinis lapidibus urgentur et absconduntur, 
 quorum pretia etiam sine artibus kalendarium cuiusuis excedunt? 
 non ornatur mulier, sed uitia mulieris ostenduntur. quid cum digiti 
 tali auro onerati nec intrare possunt nec egredi? utrum usus exposcit 
 an patrimoniorum inanis pompa monstratur ? mirum negotium, 
 mulieres ad omnia delicatae ad uitiorum sarcinas fortiores sunt uiris.

Sed ut repetam quae coeperam, colenda semper est pudicitia et 
 uiris et feminis, omni custodia seruanda est intra limites suos. cito de 
 natura corporis periclitatur in corpore, dum rapit illam secum caro 
 quae semper in lapsu est. sub praetexto quippe naturae quae homines 
 semper urguet ad affectus, quibus ruinae conlapsi generis resarciuntur, 
 blandimento uoluptatis fallens non ducit ad continentiam legitimae 
 coniunctionis sobolem, sed iactat in crimen. ergo contra has 
 carnis insidias, quibus se diabolus et socium inserit et ducem, obluctandum 
 est omni genere uirtutis. adsumantur secundum apostolum 
 Christi opera et a consortio carnis in quantum potest animus colligatur, 
 separetur omnis sensus a corpore, uitia semper castigentur ut 
 odiantur, ante oculos obuersetur deformis iste atque deiectus peccati 
 pudor, paenitentia ipsa cum luctibus suis quae commissorum criminum 
 inhonesta contestatio est. nihil consideretur curiose in alienis

 
 
 
 uultibus. sermo et breuis sit et sobrius risus, signum est enim animi 
 facilis et remissi: nam contactus recedat etiam honestus. nihil corpori 
 liceat, ubi quid uitandum est corporis uitium. cogitetur quam 
 honestum sit uicisse dedecus, quam inhonestum uictum esse dedecore.

Dicendum etiam, quod adalterium uoluptas non est, sed mutua 
 contumelia: nec delectare potest quod et animam interficiat et pudorem. 
 coerceat animus stimulos carnis, refrenet impetum corporis. 
 accepit enim hanc potestatem, ut illi ad imperium eius membra seruirent, 
 et quasi legitimus ac perfectus auriga ultra concessas corporis 
 metas extollentes se carnis impetus caelestium praeceptorum habenis 
 reflectat, ne ultra terminos suos currus iste corporis raptus in periculum 
 suum secum et ipsum rapiat aurigam. sed inter haec, immo et 
 ante haec, contra turbas et uitia omnia de diuinis castris auxilium 
 petendum est: solus est enim potens Deus qui homines dignatus est 
 facere et plena homiuibus auxilia praestare. ego pauca dictaui, quoniam 
 non est propositum uolumina scribere, sed adlocutionem transmittere. 
 uos scripturas aspicite, exempla uobis de ipsis praeceptis 
 huius rei maiora conquirite. fratres carissimi, bene ualete.