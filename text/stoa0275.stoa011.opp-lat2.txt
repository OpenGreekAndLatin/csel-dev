Felix sacramentum aquae nostrae, quia ablutis delictis 
 pristinae caecitatis in uitam aeternam liberamur! non erit 
 otiosum digestum istud, instruens tam eos qui cum maxime 
 formantur, quam et illos qui simpliciter credidisse contenti 
 non exploratis rationibus traditionum intemptatam probabilem 
 fidem per imperitiam portant. atque adeo nuper conuersata 
 istic quaedam de Gaiana haeresi uipera uenenatissima doctrina\' 
 sua plerosque rapuit, inprimis baptismum destruens. plane 
 secundum naturam. nam fere uiperae et aspides ipsique reguli 
 serpentes arida et inaquosa sectantur. sed nos pisciculi 
 secundum iXeÅ«v nostrum Iesum Christum in aqua nascimur 
 nec aliter quam in aqua permanendo salui sumus. itaque illa 
 monstrosissima, cui nec integrae quidem docendi ius erat, 
 optime norat pisciculos necare de aqua auferens.

Sed enim quanta uis est peruersitatis ad fidem labefactandam 
 uel in totum non recipiendam, ut ex his eam impugnet, 
 ex quibus constat! nihil adeo est quod tam obduret 
 mentes hominum quam simplicitas diuinorum operum quae in 
 actu uidetur et magnificentia quae in effectu repromittitur: 
 ut hic quoque, quoniam tanta simplicitate, sine pompa, sine 
 apparatu nouo aliquo, denique sine sumptu homo in aquam 
 demissus et inter pauca uerba tinctus non multo uel nihilo 
 mundior resurgit, eo incredibilis existimetur consecutio

 
 
 
 aeternitatis. mentior, si non e contrario idolorum sollemnia uel 
 arcana de suggestu et apparatu deque sumptu fidem et auctoritatem 
 sibi extruunt. pro misera incredulitas, quae denegas 
 deo proprietates suas, simplicitatem et potestatem! quid ergo? 
 nonne mirandum et lauacro dilui mortem? atquin eo magis 
 credendum, si, quia mirandum est, idcirco non creditur. 
 qualia enim decet esse opera diuina, nisi super omnem admirationem? 
 nos quoque ipsi miramur, sed quia credimus. ceterum 
 incredulitas miratur, non credit. miratur enim simplicia 
 quasi uana, magnifica quasi impossibilia. et sit plane 
 ut putas, satis ad utrumque diuina pronuntiatio praecucurrit. 
 stulta mundi elegit deus, ut confundat sapientiam eius, et 
 praedifficilia penes homines facilia penes deum. nam si deus 
 et sapiens et potens, quod etiam praetereuntes eum non negant, 
 merito in aduersariis sapientiae potentiaeque id est in stultitia- 
 \'titia et inpossibilitate materias operationis suae instituit; quoniam 
 uirtus omnis ex his causam accipit, a quibus prouocatur.

Huius memores pronuntiationis tamquam praescriptionis, 
 nihilominus quam stultum et impossibile sit aqua reformari 
 tractamus. quid utique ista materia tantae dignationis meruerit 
 officium ? ut opinor, auctoritas liquidi elementi exigenda 
 est. atquin plurima suppetit et quidem a primordio. nam 
 unum ex his est quae ante omnem mundi suggestum impolita 
 adhuc specie penes deum quiescebant. in primordio, inquit, 
 fecit deus caelum et terram. terra autem erat inuisibilis 
 et incomposita et tenebrae erant super abyssum 
 et spiritus domini super aquas ferebatur. habes 
 homo inprimis aetatem uenerari aquarum, quod antiqua substantia; 
 dehinc dignationem, quod diuini spiritus sedes, gratior

 .

 
 
 
 scilicet ceteris tunc elementis. nam et tenebrae totae adhuc 
 -sine cultu siderum informes et tristis abyssus et terra inparata 
 et caelum rude; solus liquor, semper materia perfecta, 
 laeta, simplex, de suo pura, dignum uectaculum deo subiciebat. 
 quid quod exinde dispositio mundi modulatricibus quodammodo 
 aquis deo constitit? nam ut firmamentum caeleste suspenderet 
 in medietate, distinctis aquis fecit; ut terram aridam suspenderet, 
 segregatis aquis expediit. ordinato dehinc per elementa 
 mundo cum incolae darentur, primis aquis praeceptum est 
 animas proferre. primus liquor quod uiueret edidit, ne mirum 
 sit in baptismo, si aquae animare nouerunt. non enim ipsius 
 quoque hominis figurandi opus sociantibus aquis absolutum 
 est? de terra materia conuenit, non tamen habili nisi humecta 
 et sucida, quam scilicet ante quartum diem segregatae 
 aquae in stationem suam superstite humore limo temperarant. 
 si exinde uniuersa uel plura prosequar, quae de elementi istius 
 auctoritate commemorem, quanta uis eius aut gratia, quot ingenia, 
 quot officia, quantum instrumentum mundo ferat, uereor, 
 ne laudes aquae potius quam baptismi rationes uidear congregasse: 
 licet eo plenius docerem non esse dubitandum, si materiam, 
 quam in omnibus rebus et operibus suis deus disposuit, 
 etiam in sacramentis propriis parere fecit, si quae uitam terrenam 
 gubernat, et in caelesti procurat.

Sed ea satis erit praecerpsisse, in quibus et ratio baptismi 
 recognoscitur, primum illa, qua iam tunc etiam ipso habitu 
 praenotabant ad baptismi figuram dei spiritum, qui ab initio 
 superuectabatur super aquas, super aquas intinctorum moraturum. 
 sanctum autem utique super sanctum ferebatur et ab 
 eo, quod superferebatur, id quod ferebat sanctitatem

 
 
 
 mutuabatur, quoniam subiecta quaeque materia eius, quae desuper 
 imminet, qualitatem rapiat necesse est, maxime corporalis spiritalem 
 et penetrare et insidere facilem per substantiae suae 
 subtilitatem. ita de sancto sanctificata natura aquarum et ipsa 
 sanctificare concepit. nemo dicat: numquid ipsis enim aquis 
 tingimur, quae tunc in primordio fuerunt? non utique ipsis, 
 nisi ex ea parte qua genus quidem unum, species uero complures. 
 quod autem generi adtributum est, etiam in speciem 
 redundat. ideoque nulla distinctio est, mari quis an stagno, 
 flumine an fonte, lacu an alueo diluatur, nec quicquam refert 
 inter eos quos Iohannes in Iordane et quos Petrus in Tiberi 
 tinxit. nisi et ille spado, quem Philippus inter uias fortuita 
 aqua tinxit, plus salutis aut minus retulit. igitur omnes aquae 
 i de pristina originis praerogatiua sacramentum sanctificationis 
 consequuntur inuocato deo. superuenit enim statim spiritus 
 de caelis et aquis superest sanctificans eas de semetipso, et 
 ita sanctificatae uim sanetificandi combibunt. quamquam ad 
 simplicem actum competat similitudo, ut, quoniam uice sordium 
 delictis inquinamur, aquis abluamur. sed delicta sicut 
 non in carne comparent, quia nemo super cutem portat maculam 
 idololatriae aut stupri aut fraudis, ita eiusmodi in spiritu 
 sordent, qui est auctor delicti. spiritus enim dominatur, 
 caro famulatur. tamen utrumque inter se communicant reatum 
 tum, spiritus ob imperium, caro ob ministerium. igitur medicatis 
 quodammodo aquis per angeli interuentum et spiritus in 
 aquis corporaliter diluitur et caro in eisdem spiritaliter mundatur.

Sed enim nationes extraneae ab omni intellectu spiritalium 
 potestatem eadem efficacia idolis suis subministrant. sed uiduis 
 aquis sibi mentiuntur. nam et sacris quibusdam per 
 lauacrum initiantur, Isidis alicuius aut Mithrae; ipsos etiam

 
 
 
 deos suos lauationibus efferunt. ceterum uillas, domos, templa 
 totasque urbes aspergine circumlatae aquae expiant passim. 
 certe ludis Apollinaribus et Eleusiniis tinguuntur idque se in 
 regenerationem et impunitatem periuriorum suorum agere praesumunt. 
 item penes ueteres quisque se homicidio infecerat, 
 purgatrices aquas explorabat. igitur si de sola natura aquae, 
 quod propria materia sit abluendi, in auspicia emundationis 
 blandiuntur, quanto id uerius aquae praestabunt per dei auctoritatem, 
 a quo omnis natura earum constituta est? si religione 
 aquam medicari putant, quae potior religio quam dei 
 uiui? quo agnito hic quoque studium diaboli recognoscimus 
 res dei aemulantis, cum et ipse baptismum in suis exercet. 
 quid simile? immundus emundat, perditor liberat, damnatus 
 absoluit. suam uidelicet operam destruet diluens delicta, quae 
 inspirat ipse. haec quidem in testimonium posita sunt repellentibus 
 fidem, si minime credant rebus dei, quarum adfectationibus 
 apud aemulum dei credunt. annon et alias sine ullo 
 sacramento immundi spiritus aquis incubant adfectantes illam 
 in primordio diuini spiritus gestationem? sciunt opaci quique 
 fontes et auii quique riui et in balneis piscinae et euripi in 
 domibus uel cisternae et putei, qui rapere dicuntur, scilicet 
 per uim spiritus nocentis. nam et t esietos et lymphaticos 
 et hydrophobos uocant, quos aquae necauerunt aut amentia 
 uel formidine exercuerunt. quorsum ista retulimus? ne quis 
 durius credat angelum dei sanctum aquis in salutem hominis 
 temperandis adesse, cum angelus malus profanum commercium 
 eiusdem elementi in perniciem hominis frequentat. angelum 
 aquis interuenire si nouum uidetur, exemplum futuri 
 praecucurrit. piscinam Bethsaidam angelus interueniens

 
 
 
 commouebat. obseruabant qui ualetudinem querebantur. nam si 
 quis praeuenerat descendere illuc, queri post lauacrum desinebat. 
 figuram ista medicinae corporalis spiritalem medicinam 
 canebat, ea forma qua semper carnalia in figuram spiritalium 
 antecedant. proficiente itaque in hominibus gratia dei plus 
 aquis et angelo accessit. qui uitia corporis remediabant, nunc 
 spiritum medentur; qui temporalem operabantur salutem, nunc 
 aeternam reformant; qui unum semel anno liberabant, nunc 
 quotidie populos conseruant deleta morte per ablutionem delictorum. 
 exempto scilicet reatu eximitur et poena. ita restituetur 
 homo deo ad similitudinem eius, qui retro ad imaginem 
 dei fuerat. imago in effigie, similitudo in aeternitate censetur. 
 recipit enim illum dei spiritum, quem tunc de adflatu eius 
 acceperat, sed post amiserat per delictum.

Non quod in aquis spiritum sanctum consequamur, sed 
 in aqua emundati sub angelo spiritui sancto praeparamur. hic 
 quoque figura praecessit; sic enim Iohannes antepraecursor domini 
 fuit praeparans uias eius. ita et angelus baptismi arbiter 
 superuenturo spiritui sancto uias dirigit ablutione delictorum, 
 quam fides impetrat obsignata in Patre et Filio et Spiritu 
 Sancto. nam si in tribus testibus stabit omne uerbum, quanto 
 magis, dum habemus per benedictionem eosdem arbitros fidei 
 quos et sponsores salutis, sufficit ad fiduciam spei nostrae 
 etiam numerus nominum diuinorum? cum autem sub tribus 
 et testatio fidei et sponsio salutis pignerentur, necessario adicitur 
 ecclesiae mentio, quoniam ubi tres, id est Pater et Filius 
 et Spiritus Sanctus, ibi ecclesia, quae trium corpus est.

Exinde egressi de lauacro perungimur benedicta unctione 
 de pristina disciplina, qua ungi oleo de cornu in sacerdotio 
 solebant; ex quo Aaron a Moyse unctus est, unde Christus 
 dicitur a chrismate, quod est unctio, quae domino nomen

 
 
 
 accommodauit, facta spiritalis, quia spiritu unctus est a deo patre, 
 sicut in Actis: collecti sunt enim uere in ista ciuitate 
 aduersus sanctum filium tuum, quem unxisti. sic et 
 in nobis carnaliter currit unctio, sed spiritaliter proficit; quomodo 
 et ipsius baptismi carnalis actus, quod in aqua mergimur, 
 spiritalis effectus, quod delictis liberamur.

Dehinc manus imponitur per benedictionem advocans et \\ 
 inuitans spiritum sanctum. sane humano ingenio licebit spiritum 
 in aquam arcessere et concorporationem eorum accommodatis 
 desuper manibus alio spiritu tantae claritatis animare, 
 deo autem in suo organo non licebit per manus sanctas sublimitatem 
 modulari spiritalem? sed est hoc quoque de ueteri 
 sacramento, quo nepotes suos ex Ioseph, Ephrem et Manassem, 
 Iacob capitibus impositis et intermutatis manibus benedixerit, 
 et quidem ita transuersim obliquatis in se, ut Christum deformantes 
 iam tunc portenderent benedictionem in Christum futuram. 
 tunc ille sanctissimus spiritus super emundata et benedicta 
 corpora libens a patre descendit, super baptismi aquas 
 tanquam pristinam sedem recognoscens conquiescit, columbae 
 figura delapsus in dominum, ut natura spiritus sancti declararetur 
 per animal simplicitatis et innocentiae, quod etiam corporaliter 
 ipso felle careat columba. ideoque, estote, inquit, 
 simplices sicut columbae; ne hoc quidem sine argumento 
 praecedentis figurae. quemadmodum enim post aquas diluuii, 
 quibus iniquitas antiqua purgata est, post baptismum, ut ita 
 dixerim, mundi pacem caelestis irae praeco columba terris ad-. 
 nuntiauit dimissa ex arca et cum olea reuersa, quod signum 
 etiam apud nationes paci praetenditur, eadem dispositione spiritalis 
 effectus terrae id est carni nostrae emergenti de lauacro 
 post uetera delicta columba sancti spiritus aduolat pacem dei

 

 
 
 
 adferens, emissa de caelis, ubi ecclesia est arca figurata. sed mundus rursus deliquit; 
 quo male comparatur baptismus diluuio. itaque 
 igni destinatur, sicut et homo qui post baptismum delicta restaurat, 
 ut hoc quoque in signum admonitionis nostrae debeat accipi.

Quot igitur patrocinia naturae, quot priuilegia gratiae, 
 quot sollemnia disciplinae figurae praestructiones precationes 
 religionem aquae ordinauerunt? primo quidem cum populus 
 de Aegypto liber et expeditus uim regis Aegypti per aquam 
 transgressus euadit, ipsum regem cum totis copiis aqua extinxit. 
 quae figura manifestior in baptismi sacramento? liberantur 
 de saeculo nationes per aquam scilicet et diabolum dominatorem 
 pristinum in aqua oppressum derelinquunt. item 
 aqua de amaritudinis uitio in usum commodae suauitatis Mosei 
 ligno remediatur. lignum illud erat Christus uenenatae et 
 amarae retro naturae uenas in saluberrimas aquas baptismi 
 scilicet ex sese remedians. haec est aqua, quae de comite 
 petra populo defluebat. si enim petra Christus, sine dubio 
 aqua in Christo baptismum uidemus benedici. quanta aquae 
 gratia penes deum et Christum eius est ad baptismi confirmationem! 
 nunquam sine aqua Christus: siquidem et ipse 
 aqua tinguitur, prima rudimenta potestatis suae uocatus ad 
 nuptias aqua auspicatur, cum sermonem facit, sitientes ad 
 aquam suam inuitat sempiternam, cum de agape docet, aquae 
 calicem pauperi oblatum inter opera dilectionis probat, apud 
 puteum uires resumit, super aquam incedit, libenter transfretat, 
 . aquam discentibus ministrat. perseuerat testimonium baptismi 
 usque ad passionem: cum deditur in crucem, aqua interuenit; 
 sciunt Pilati manus: cum uulneratur, aqua de latere prorumpit; 
 scit lancea militis.

Diximus, quantum mediocritati nostrae licuit, de uniuersis 
 quae baptismi religionem struunt; nunc ad reliquum

 
 

 statum eius aeque ut potero progrediar de quaestiunculis quibusdam. 
 baptismus ab Iohanne denuntiatus iam tunc habuit 
 quaestionem, ab ipso quidem domino propositam Pharisaeis, 
 caelestisne is baptismus esset an uero terrenus? de quo illi 
 non ualuerunt constanter respondere, utpote non intellegentes, 
 quia nec credentes. nos porro quantula fide sumus, tantulo 
 et intellectu possumus aestimare diuinum quidem eum baptismum 
 fuisse, mandatu tamen, non et potestate, quod et Iohannem 
 a domino missum legimus in hoc munus ceterum humanum 
 condicione. nihil enim caeleste praestabat, sed caelestibus 
 praeministrabat paenitentiae scilicet praepositus, quae 
 est in hominis potestate. denique legis doctores et Pharisaei, 
 qui credere noluerunt, nec paenitentiam egere. quod si paenitentia 
 humanum est, et baptismus ipsius eiusdem condicionis 
 fuerit necesse est, aut daret et spiritum sanctum et remissionem 
 delictorum, si caelestis fuisset. sed neque peccatum 
 dimittit neque spiritum indulget nisi deus solus. etiam ipse 
 dominus, nisi ipse prius ascenderet ad patrem, aliter negauit 
 spiritum descensurum. id quod dominus nondum conferebat, 
 seruus utique praestare non potuisset. adeo postea in Actis 
 Apostolorum inuenimus, quoniam, qui Iohannis baptismum 
 habebant, non accepissent spiritum sanctum, quem ne auditu 
 quidem nouerant. ergo non erat caeleste, quod caelestia non 
 exhibebat, cum ipsum, quod caeleste in Iohanne fuerat, spiritus 
 prophetiae, post totius spiritus in dominum translationem usque 
 adeo defecerit, ut quem praedicauerat, quem aduenientem designauerat, 
 postmodum an ipse esset miserit sciscitatum. agebatur 
 itaque baptismus paenitentiae quasi candidatus remissionis 
 et sanctificationis in Christo subsecuturae. nam quod praedicabat 
 baptismum paenitentiae in remissionem delictorum, in 
 futuram remissionem enuntiatum est: siquidem paenitentia antecedit, 
 remissio subsequitur, et hoc est uiam praeparare; qui 
 autem praeparat, non idem ipse perficit, sed alii perficiendum

 

 

 

 
 
 
 procurat. ipse profitetur sua non esse caelestia, sed Christi, 
 dicendo: qui de terra est, de terra loquitur; qui de 
 supernis uenit, super omnes est: item sola se paenitentia 
 tinguere, uenturum mox qui tingueret in spiritu et igni. scilicet 
 quia uera et stabilis fides aqua tinguitur in salutem, simulata 
 autem et infirma igni tinguitur in iudicium.

Sed ecce, inquiunt, uenit dominus et non tinxit. legimus 
 enim: et tamen is non tinguebat, uerum discipuli eius. 
 quasi reuera ipsum suis manibus tincturum Iohannes praedicasset. 
 non utique sic intellegendum est, sed simpliciter dictum 
 more communi, sicut est uerbi gratia: imperator proposuit 
 edictum aut praefectus fustibus cecidit: numquid ipse proponit 
 aut numquid ipse caedit? semper is dicitur facere, cui praeministratur. 
 ita erit accipiendum, ipse uos tinguet, pro eo 
 quod est, per ipsum tinguemini uel in ipsum. sed ne moueat 
 quosdam quod non ipse tinguebat. in quem enim tingueret? 
 in paenitentiam? quo ergo illi praecursorem? in peccatorum 
 remissionem, quam uerbo dabat? in semetipsum, quem humilitate 
 celabat? in spiritum sanctum, qui nondum ad patrem 
 ascenderat? in ecclesiam, quam nondum apostoli struxerant? 
 itaque tinguebant discipuli eius ut ministri, ut Iohannes antepraecursor, 
 eodem baptismo Iohannis, ne qui alio putet, quia 
 nec exstat alius nisi postea Christi, qui tunc utique a discentibus 
 dari non poterat, utpote nondum adimpleta gloria domini, 
 nec instructa efficacia lauacri per passionem et resurrectionem, 
 quia nec mors nostra dissolui posset nisi domini passione nec 
 uita restitui sine resurrectione ipsius.

Cum uero praescribitur nemini sine baptismo competere 
 salutem, ex illa maxime pronuntiatione domini qui ait: nisi 
 natus ex aqua quis erit, non habet uitam, suboriuntur 
 scrupulosi, immo temerarii retractatus quorundam, quomodo ex

 

 
 
 
 ista praescriptione apostolis salus competat, quos tinctos non 
 inuenimus in domino praeter Paulum. immo cum Paulus 
 solus ex illis baptismum Christi induerit, aut praeiudicatum 
 esse de ceterorum periculo qui careant aqua Christi, ut praescriptio 
 salua sit, aut rescindi praescriptionem, si etiam non 
 tinctis salus statuta est. audiui, domino teste, eiusmodi, ne 
 quis me tam perditum existimet, ut ultro excogitem libidine 
 stili, quae aliis scrupulum incutiant. et nunc illis, ut potero, 
 respondebo, qui negant apostolos tinctos. nam si humanum 
 Iohannis baptismum inierant et dominicum desiderabant, quatenus 
 unum baptismum definierat ipse dominus dicens Petro 
 perfundi uolenti: qui semel lauit, non habet necesse rursum, 
 quod utique non tincto non omnino dixisset, et haec 
 est probatio exerta aduersus illos qui adimunt apostolis etiam 
 Iohannis baptismum, ut destruant aquae sacramentum. an credibile 
 uideri potest in his personis uiam tunc domini non praeparatam 
 id est baptismum Iohannis, quae ad uiam domini per 
 totum orbem aperiendam destinabantur? ipse dominus nullius 
 paenitentiae debitor tinctus est: peccatoribus non fuit necesse? 
 quod ergo alii tincti non sunt, non tamen comites Christi, sed 
 aemuli fidei, legis doctores et Pharisaei? unde et suggeritur, 
 cum aduersantes domini tingui noluerint, eos qui dominum 
 sequebantur tinctos fuisse nec cum aemulis suis sapuisse, maxime 
 quando dominus, cui adhaerebant, testimonio Iohannem 
 extulisset, nemo, dicens, maior inter natos feminarum 
 Iohanne baptizatore. alii plane satis coacte iniciunt tunc 
 apostolos baptismi uicem implesse, cum in nauicula fluctibus 
 adspersi operti sunt; ipsum quoque Petrum per mare

 

 

 
 
 
 ingredientem satis mersum. ut opinor autem, aliud adspergi uel 
 intercipi uiolentia maris, aliud tingui disciplina religionis. ceterum 
 nauicula illa figuram ecclesiae praeferebat, quod in mari 
 id est saeculo fluctibus id est persecutionibus et temptationibus 
 inquietatur, domino per patientiam uelut dormiente, donec orationibus 
 sanctorum in ultimis suscitatus compescat saeculum 
 et tranquillitatem suis reddat. nunc siue tincti quoquo modo 
 fuerunt siue illoti perseuerauerunt, ut et illud dictum domini 
 de uno lauacro sub Petri persona ad nos tantummodo spectet, 
 de salute tamen apostolorum satis temerarium est aestimare, 
 quia illis uel primae adlectionis et exinde indiuiduae familiaritatis 
 praerogatiua compendium baptismi conferre posset, cum 
 illi, opinor, sequebantur illum qui credenti cuique salutem pollicebatur. 
 fides tua te, aiebat, saluum fecit, et, remittentur 
 tibi peccata, credenti utique nec tamen tincto. id si 
 apostolis defuit, nescio quorum fide uno uerbo domini suscitatus 
 teloneum dereliquit, patrem et nauem et artem qua uitam 
 sustentabat deseruit, patris exsequias despexit, summum illud 
 domini praeceptum, qui patrem aut matrem mihi praetulerit, 
 non est me dignus, ante perfecit quam audiuit.

Hic ergo scelestissimi illi prouocant quaestiones. adeo 
 dicunt: baptismus non est necessarius quibus fides satis est; 
 nam et Abraham nullius aquae nisi fidei sacramento deo placuit. 
 sed in omnibus posteriora concludunt et sequentia antecedentibus 
 praeualent. fuerit salus retro per fidem nudam ante 
 domini passionem et resurrectionem; at ubi fides aucta est 
 credendi in natiuitatem passionem resurrectionemque eius, addita 
 est ampliatio sacramento, obsignatio baptismi, uestimentum 
 quodammodo fidei, quae retro erat nuda nec potest iam sine 
 sua lege. lex enim tinguendi imposita est et forma praescripta.

 .

 
 
 
 ite, inquit, docete nationes tinguentes eas in nomen 
 Patris et Filii et Spiritus Sancti. huic legi collata definitio 
 illa, nisi quis renatus fuerit ex aqua et spiritu, 
 non intrabit in regnum caelorum, obstrinxit fidem ad 
 baptismi necessitatem. itaque omnes exinde credentes tinguebantur. 
 tunc et Paulus, ubi credidit, tinctus est. et hoc est 
 quod et dominus in illa plaga orbationis praeceperat, exsurge, 
 dicens, et introi Damascum, illic tibi demonstrabitur, 
 . quid debeas agere, scilicet tingui, quod solum ei deerat. 
 alioquin satis didicerat atque crediderat Nazarenum esse dominum 
 dei filium.

Sed de ipso apostolo reuoluunt: quod dixerit: non enim 
 me ad tinguendum Christus misit. quasi hoc argumento 
 baptismus adimatur. cur enim tinxit Gaium et Crispum et 
 Stephanae domum? quamquam etsi non eum miserat Christus 
 ad tinguendum, tamen aliis apostolis praeceperat tinguere. uerum 
 haec pro condicione tunc temporis ad Corinthios scripta sunt, 
 quoniam schismata et dissensiones inter illos mouebantur, dum 
 alius Paulo deputat, alius Apollo. propter quod pacificus apostolus, 
 ne sibi omnia defendere uideretur, non ad tinguendum 
 ait se missum, sed ad praedicandum. nam et prius est praedicare, 
 posterius tinguere. et prius praedicatum. puto autem, 
 licuit et tinguere, cui licuit praedicare.

Nescio si quid amplius ad controuersiam baptismi uentilatur. 
 sane retexam quod supra omisi, ne imminentes sensus 
 uidear intercidere. unus omnino baptismus est nobis, tam ex 
 domini euangelio quam ex apostoli litteris, quoniam unus deus 
 et unum baptisma et una ecclesia in caelis. sed circa haereticos 
 sane quid custodiendum sit, digne quis retractet. ad nos 
 enim editum est. haeretici autem nullum habent consortium 
 nostrae disciplinae, quos extraneos utique testatur ipsa ademptio

 

 
 
 
 communicationis. non debeo in illis cognoscere quod mihi est 
 praeceptum, quia non idem deus est nobis et illis, nec unus 
 Christus, id est idem, ideoque nec baptismus unus, quia non 
 idem; quem cum rite non habeant, sine dubio non habent, 
 nec capit numerari quod non habetur; ita nec possunt accipere, 
 quia non habent. sed de isto plenius iam nobis in Graeco 
 digestum est. semel ergo lauacrum inimus, semel delicta diluuntur, 
 quia ea iterari non oportet. ceterum Israel Iudaeus 
 quotidie lauat, quia quotidie inquinatur. quod ne in nobis 
 quoque factitaretur, propterea de uno lauacro definitum est. 
 felix aqua, quae semel abluit, quae ludibrio peccatoribus non 
 est, quae non adsiduitate sordium infecta rursus quos diluit 
 inquinat.

Est quidem nobis etiam secundum lauacrum, unum et 
 ipsum, sanguinis scilicet, de quo dominus, habeo, inquit, 
 baptismo tingui, cum iam tinctus fuisset. uenerat enim 
 per aquam et sanguinem, sicut Iohannes scripsit, ut aqua tingueretur, 
 sanguine glorificaretur, perinde nos faceret aqua uocatos, 
 sanguine electos. hos duos baptismos de uulnere perfossi 
 lateris emisit, quatenus qui in sanguinem eius crederent, 
 aqua lauarentur, qui aqua lauissent, etiam sanguinem portarent. 
 hic est baptismus qui lauacrum et non acceptum repraesentat 
 et perditum reddit.

Superest ad concludendam materiolam de obseruatione 
 quoque dandi et accipiendi baptismi commonefacere. dandi 
 quidem habet ius summus sacerdos, qui est episcopus; dehinc 
 presbyteri et diaconi, non tamen sine episcopi auctoritate, 
 propter ecclesiae honorem, quo saluo salua pax est. alioquin 
 \'etiam laicis ius est. quod enim ex aequo accipitur, ex aequo 
 dari potest. nisi episcopi iam aut presbyteri aut diaconi, uocantur 
 discentes. domini sermo non debet abscondi ab ullo.

 

 
 
 
 perinde et baptismus, aeque dei census, ab omnibus exerceri 
 potest. sed quanto magis laicis disciplina uerecundiae et modestiae 
 incumbit, cum ea maioribus- competant, ne sibi adsumant 
 dicatum episcopis officium? episcopatus aemulatio schismatum 
 mater est. omnia licere dixit sanctissimus apostolus, sed non 
 omnia expedire. sufficiat scilicet in necessitatibus ut utaris, 
 sicubi aut loci aut temporis aut personae condicio compellit. 
 tunc enim constantia succurrentis excipitur, cum urget circumstantia 
 periclitantis, quoniam reus erit perditi hominis, si super- 
 . sederit praestare quod libere potuit. petulantia autem mulieris, 
 quae usurpauit docere, utique non etiam tinguendi ius sibi 
 pariet, nisi si quae noua bestia euenerit similis pristinae, ut, 
 quemadmodum illa baptismum auferebat, ita aliqua per se 
 eum conferat. quodsi quae Pauli perperam inscripta sunt 
 exemplum Theclae ad licentiam mulierum docendi tinguendique 
 defendunt, sciant in Asia presbyterum, qui eam scripturam 
 construxit, quasi titulo Pauli de suo cumulans, conuictum atque 
 confessum id se amore Pauli fecisse loco decessisse. quam 
 enim fidei proximum uideretur, ut is docendi et tinguendi daret 
 feminae potestatem qui ne discere quidem constanter mulieri 
 permisit? taceant, inquit, et domi maritos suos consulant.

Ceterum baptismum non temere credendum esse sciunt 
 quorum officium est. \'omni petenti te dato\' suum habet titulum 
 perinde ad eleemosynam pertinentem. immo illud potius 
 perspiciendum: nolite dare sanctum canibus et porcis 
 proicere margaritam uestram, et: manus ne facile

 

 
 
 
 imposueris, ne participes aliena delicta. si Philippus tam 
 facile tinxit eunuchum, recogitemus manifestam et exertam 
 dignationem domini intercessisse. spiritus Philippo praeceperat 
 in eam uiam pertendere; spado et ipse inuentus est non otiosus, 
 nec qui subito tingui concupisceret, sed ad templum orandi 
 gratia profectus scripturae diuinae impressus sic oportebat deprendi, 
 cui ultro deus apostolum miserat, quem rursus spiritus 
 ut se curriculo eunuchi adiungeret iussit: scriptura ipsius fidei 
 occurrit in tempore, exhortatus adsumitur, dominus ostenditur, 
 fides non moratur, aqua non expectatur, apostolus perfecto 
 negotio eripitur. sed et Paulus reuera. cito tinctus est. cito 
 enim cognouerat Simon hospes uas eum esse electionis constitutum. 
 dei dignatio suas praemittit praerogatiuas; omnis 
 petitio et decipere et decipi potest. itaque pro cuiusque personae 
 condicione ac dispositione, etiam aetate, cunctatio baptismi 
 utilior est, praecipue tamen circa paruulos. quid enim necesse, 
 si non tam necesse est, sponsores etiam periculo ingeri, qui 
 et ipsi per mortalitatem destituere promissiones suas possunt 
 et prouentu malae indolis falli? ait quidem dominus: nolite 
 illos prohibere ad me uenire. ueniant ergo, dum adolescunt; 
 ueniant, dum discunt, dum quo ueniant docentur; 
 fiant Christiani, cum Christum nosse potuerint. quid festinat 
 innocens aetas ad remissionem peccatorum? cautius agetur 
 in saecularibus, ut cui substantia terrena non creditur, diuina 
 credatur? norint petere salutem, ut petenti dedisse uidearis. 
 non minore de causa innupti quoque procrastinandi, in quibus 
 temptatio praeparata est tam uirginibus per maturitatem quam 
 uiduis per uacationem, donec aut nubant aut continentiae corroborentur. 
 si qui pondus intellegant baptismi, magis timebunt consecutionem 
 quam dilationem; fides integra secura est de salute.

Diem baptismo sollemniorem Pascha praestat, cum et 1 
 passio domini in qua tinguimur adimpleta est. nec incongruenter 
 ad figuram interpretabitur, quod cum ultimum Pascha 
 dominus esset acturus, missis discipulis ad praeparandum, conuenietis, 
 inquit, hominem aquam baiulantem, Paschae 
 celebrandae locum de signo aquae ostendit. exinde Pentecoste 
 ordinandis lauacris laetissimum spatium est, quo et domini 
 resurrectio inter discipulos frequentata est, et gratia spiritus 
 sancti dedicata, et spes aduentus domini subostensa, quod 
 tunc in caelos recuperato eo angeli ad apostolos dixerunt sic 
 uenturum, quemadmodum et in caelos conscendit, utique in 
 Pentecoste. sed enim Hieremias cum dicit: et congregabo 
 illos ab extremis terrae in die festo, Paschae diem significat 
 et Pentecostes, qui est proprie dies festus. ceterum omnis \' 
 dies domini est, omnis hora, omne tempus habile baptismo: 
 si de sollemnitate interest, de gratia nihil refert.

Ingressuros baptismum orationibus crebris, ieiuniis et 
 geniculationibus et peruigiliis orare oportet et cum confessione 
 omnium retro delictorum, ut exponant etiam baptismum Iohannis. 
 tinguebantur, inquit, confitentes delicta sua. nobis 
 gratulandum est, si nunc publice confitemur iniquitates aut 
 turpitudines nostras. simul enim et de pristinis satisfacimus 
 conflictatione carnis et spiritus et subsecuturis temptationibus 
 munimenta praestruimus. uigilate et orate, inquit, ne incidatis 
 in temptationem. et ideo, credo, temptati sunt, 
 quoniam obdormierunt, ut adprehensum dominum destituerint, 
 et qui cum eo perstiterit et gladio sit usus, ter etiam negauerit; 
 nam et praecesserat dictum, neminem intemptatum regna 
 caelestia consecuturum. ipsum dominum post lauacrum statim 
 temptationes circumsteterunt quadraginta diebus ieiuniis functum. 
 ergo et nos, dicet aliquis, a lauacro potius ieiunare oportet.

 

 
 
 
 et quis enim prohibet, nisi necessitas gaudii et gratulatio salutis? 
 sed dominus, quantulum aestimo, de figura Israelis exprobrationem 
 in ipsum retorsit. namque populus mare transgressus 
 et in solitudinem translatus per quadraginta annos illic cum 
 diuinis copiis aleretur, nihilominus uentris et gulae meminerat 
 quam dei. deinde dominus post aquam segregatus in deserta 
 quadraginta dierum ieiunia emensus ostendit non pane uiuere 
 hominem dei, sed dei uerbo temptationesque plenitudini et 
 immoderantiae uentris appositas abstinentia elidi. igitur benedicti, 
 quos gratia dei expectat, cum de illo sanctissimo lauacro 
 noui natalis ascenditis et primas manus apud matrem cum 
 fratribus aperitis, petite de patre, petite de domino, peculia 
 gratiae, distributiones charismatum subiacere. petite, et accipietis, 
 inquit. quaesistis enim et inuenistis; pulsastis et 
 apertum est uobis. tantum oro, ut, cum petitis, etiam Tertulliani 
 peccatoris memineritis.