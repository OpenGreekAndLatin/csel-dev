Hagios, hagios, hagios, sancte sanctorum, pater patrum nostrorum, 
 Deus Abraham, Deus Isaac, Deus Iacob, Deus prophetarum, 
 Deus apostolorum, Deus uirginum, Deus bene uiuentium, Deus credentium, 
 Deus et pater Domini nostri Iesu Christi filii tui: te inuocamus 
 supplices pariter et deprecamur [fili unigenite], qui ex ore 
 altissimi procreatus es ante mundi dispositionem et ex Mariae sanctae 
 uirginis utero per mysterium editus: orantibus nobis desiderium animae, 
 etiam integritatem cordis praestare dignare, ut lauacro salutari 
 expiatum pectus delictis carnalibus incolume persistat. petimus fide 
 inlibata, mente incorrupta, deuotione robusta, operatione seu dilectione 
 continua, in tua ecclesia sancta semper nos florere permittas:

 

 
 
 
 quoniam tibi flectimus genua, curuamus ceruices, cui angeli archangeli 
 milia milium martyrum. chorus apostolorum et prophetarum 
 gloria exultant, cui omnes aues laudes canunt, linguae confitentur 
 caelestium terrestrium et infernorum : tibi omnes aquae in caelo et 
 sub caelo confitentur, te insensibilia sentiunt: tu es solus et praeter 
 te nemo. te quaesumus, Domine pater omnipotens, qui soli filio conspectabilis 
 es : angeli et archangeli obtemperant tibi Domine pater: te 
 oramus, tribuas nobis mentem integram, innocentiam puram, sinceritatem 
 deuotam, conscientiam sanctam [puram] sobriam castam, contra 
 omnes insidias saeculi gloriosa fide degentem: contra diaboli minas 
 et carnales inlecebras munitum pectus concedas, ne uiolenti et cruenti 
 hostis letalibus laqueis implicemur, ut signum salutis aeternae 
 incolume perferamus. arce a nobis omnem saeculi inluuiem omnemque 
 diaboli persuasionem. laqueetur, concidat et separetur et amoueatur, 
 sicut a Sarra famula tua Asmodaeus daemon nequissimus extinctus est 
 per angelum tuum sanctum tuum Raphael. et sicut Tobiae adfuisti, 
 ita mihi adesse digneris. et ut tribus pueris in camino et Danielo 
 misericordiam praestitisti, sic circa nos tuos famulos facere digneris. 
 qui mortuos suscitasti, caecos inluminasti, surdis auditum, mutis 
 eloquium, claudis gressum, leprosis sanitatem dedisti: ita da famulis 
 tuis, qui in te tota uirtute mentis credimus natum passum. uenturum 
 iudicare uiuos et mortuos. adsiste nobis, sicut apostolis in uinculis, 
 Teclae in ignibus, Paulo in persecutionibus, Petro in fluctibus. qui 
 sedes super septem thronos ad dexteram patris, respice nos et libera

 

 

 
 
 
 de aeternae mortis interitu: unus in uno, pater in filio, filius in 
 patre, spiritus sanctus, per quem et cum quo est tibi in sancta ecclesia 
 honor uirtus claritas maiestas potestas benedictio inmortalitas 
 nunc et in aeternum semper et in omnia saecula saeculorum. 
 amen.