Necessarius ad disciplinam bonus sermo omnibus, plenus 
 prudentiae, et mens rationi intenta praecurrit uirtutibus, 
 passiones coercet; docibilis enim uirtus. denique studio et 
 discendo quaeritur, dissimulando amittitur. alioquin nisi sermo 
 bonus necessarius esset ad correctionem, numquam lex diceret: 
 non adulterabis. sed quia nudus sermo ad monendum 
 utilis, ad persuadendum infirmus est, ideo adhibenda est 
 rationis rectae consideratio, ut quod sermo bonus praescripserit 
 ratio plenius tractata persuadeat. non enim seruili ad oboediendum 
 constringimur necessitate, sed uoluntate arbitra, siue 
 ad uirtutem propendimus siue ad culpam inclinamur. et ideo 
 nos aut liber affectus ad errorem trahit aut uoluntas reuocat 
 rationem secuta. passio autem grauissima culpae concupiscentia, 
 quam ratio emollit et conprimit. emollire enim potest, 
 eradicare non potest, quoniam animus qui est rationis 

 

 

 
 
 
 capax suarum passionum non dominus, sed repressor. neque 
 enim fieri potest ut facilis ad iracundiam non irascatur, 
 sed ut ratione se temperet, indignationem cohibeat, a puniendo 
 se reuocet, sicut et propheta nos docet dicens: irascimini 
 et nolite peccare. concessit quod naturae est, negauit quod 
 culpae est.

omnis itaque ...... ex aliis, non ex se originem 
 sumit ideoque secunda est. nam aut de naturalibus suscipitur 
 aut de utilibus. itaque aut naturalia temperat aut utilitatis 
 adsertor est. denique non animi excidit concupiscentiam, sed 
 facit ne concupiscentiae seruiamus. quis enim tantus ut 
 corporalem motum possit auferre nisi solus ille qui potuit 
 de infructuosa ficulnea dicere, hoc est malitia Iudaeorum: 
 ecce anni tres sunt, ex quo ueni quaerens fructum in 
 ficulnea hac et non inuenio: succide ergo illam. cui 
 respondit seruus: remitte illam et hoc anno, usque 
 dum fodiam circa illam et mittam cophinum stercoris. 
 et si quidem fructum fecerit: sin autem, in futurum 
 succide illam. merito ad dominum rettulit, quia excidendae 
 corporalis prolapsionis potestatem sibi ipse uindicare non 
 poterat, sed domino reseruabat.

Denique quem de hominibus meliorem et fortiorem adsumemus 
 quam sanctum Dauid, qui cupiditatem [sibi], qua concupiuerat 
 aquam de lacu Bethleem hostili interclusam exercitu, 
 sibi auferre non potuit, potuit mitigare? nam cum aliis utique 
 defuisse non inueniamus, id est tanto exercitus numero, cum 
 utique multo minus regi deesse potuerit ex ceteris fontibus 
 aqua, inrationabilem quandam concupiscentiam passus desiderauit 
 eam, quae hostium erat circumfusione uallata, unde 
 sine maximo periculo non facile potuisset deferri. itaque ait: 
 quis mihi potum dabit de lacu, qui est in Bethleem 
 ad portam? et cum essent reperti tres uiri, qui hostium 
 castra praeciderent et deferrent aquam, quam summo desiderio 
 desiderasset, cognoscens quod periculo alieno aqua sibi eadem 
 constitisset profudit illam domino, ne sanguinem illorum qui 
 eam detulerant bibere uideretur. quae res indicio est quod 
 concupiscentia quidem rationem praeueniat, sed ratio cupiditati 
 resistat. humanum itaque passus est Dauid, ut inrationabiliter 
 concupisceret, sed illud laudabile, quod inrationabilem concupiscentiam 
 rationabiliter parato fraudauit remedio. dum laudo 
 uiros, qui erubuerunt desiderium sui regis et maluerunt finem 
 eius uerecundiae uel periculo propriae salutis adferre, plus

 

 
 
 
 laudo eum qui erubuit in suo desiderio alienum periculum 
 et aquam dubiae sortis pretio quaesitam sanguini comparauit. 
 simul quasi repressa uictor cupiditate profudit aquam domino, 
 ut ostenderet quod concupiscentiam suam uerbi consolatione 
 restingueret.

potest igitur mens sobria inpressiones refrenare 
 ac reprimere quamuis grauium passionum et feruorem omnem 
 cupiditatis flagrantissimae refrigerare, deriuare alio motus et 
 rectae rationis tractatione despuere passiones. etenim cum 
 deus hominem constitueret et in eo mores sensusque plantaret, 
 tunc motibus eius regale inposuit mentis imperium, ut omnes 
 sensus motusque hominis eius uigore ac potestate regerentur. 
 adiuncxit ad gratiam creaturae, ut mentem ipsam diuinis 
 informaret praeceptis et sapientiae instrueret disciplinis, quibus 
 et cauenda nosceret et eligenda cognosceret. mens igitur 
 recta ratione tenens disciplinam sapientiae, ut diuina et 
 humana cognoscat, eruditur in lege, per quam discit quas 
 sibi subicere debeat passiones.

Passionum autem uelut duces sunt naturales delectatio et 
 dolor, quas secuntur ceterae. illae enim conplectuntur uniuersas, 
 quarum utraque non solum corporis, sed etiam secundum 
 animam passiones sunt. et quia diximus subesse\' his alias 
 passiones, ante delectationem concupiscentia, post delectationem 
 gratulatio est; ante dolorem autem est timor, post

 

 
 
 
 dolorem tristitia, commotio autem animi communis passio et 
 delectationis et doloris est. transcurram alias, id est superbiam 
 auaritiam ambitionem contentionem inuidiam, quae sunt 
 secundum animam passiones, transcurram etiam inexplebilem 
 uorandi libidinem effusionemque luxuriae atque lasciuiae, quae 
 uitia nexa sunt corpori et secundum illud operantur. meritoque 
 temperantia quam maxime passionum istarum restinguit ardorem, 
 quae primum sobrietate atque moderamine animum temperat, 
 mentem informat, deinde etiam deliciarum abstinentia restringit 
 habenas corporalis ferocitatis. ideo lex recidit ciborum licentiam, 
 epularum copias, non solum ut resecaret luxuriam, uerum 
 etiam ut inhibentis contemplatione praecepti uiam tractationi 
 rationis aperiret, quae inritamenta gulae ceterasque recideret 
 cupiditates, corporeas passiones motusque cohiberet. temperantia 
 est igitur correctionis praeuia, disciplinae magistra.

A.b hac profectus Iacob sanctus primatus a fratre quos non 
 habebat accepit eiusque praelatus adsensu docuit in reliquum 
 intemperantes proprio sibi uiles esse iudicio. ab hac profectus 
 Ioseph et calorem iuuentutis edomuit et temptatum adulterinis 
 animum inlecebris rectae rationis inductione firmauit. denique 
 quamuis fortis esset et ualidus, tamen tractatu rationis fulcire 
 se maluit dicens uxori domini sui: si dominus meus

 

 
 
 
 nescit propter me aliquid in domo sua et omnia 
 quaecumque habet dedit in manus meas, neque 
 subtractum est a me quicquam praeter te, quia 
 uxor illius es, et quomodo faciam uerbum hoc 
 malum et peccabo coram deo? haec est igitur rectae 
 rationis tractatio, quam Graeci Xotw{jlov nuncupant, qua mens 
 sapientiae intenta solidatur. pulchra est enim ratio, quod 
 nec beneficiis domini esse deberet ingratus nec occultum 
 posset esse peccatum, quod deo teste committeret, quem 
 latere non posset.

Bona igitur ratio, quae et hostilem plerumque affectum 
 exuit et dolorem iniuriae sequestrat. denique et in acie 
 plerumque uictorem mitigat et ferituri mucronem retardat et 
 rogantem morti eripit, eo quod subiectis parcere iusta ratio 
 persuadeat. nam de excludendo uel mitigando iniuriae dolore 
 quis melior magister quam patriarcha Iacob, qui proprios 
 coarguens filios Symeon et Leui ait: odiosum me fecistis, 
 ita ut saeuus uidear. et utique ulti fuerant sororis 
 iniuriam, quae contra instituta patria uiolato fuerat pudore 
 temerata. nec potuit Iacob, praeceptor disciplinae, custos 
 pudoris, stuprum probare commissum, sed maluit insolentes 
 ratione cohiberi sciens quod indignationem ratio temperare 
 posset.

temperantia est igitur, quae resecat cupiditates. hanc

 

 
 
 
 primis hominibus tenendam mandauit deus dicens: de fructu 
 autem ligni, quod est in medio paradisi, non edetis 
 neque tangetis illud, ne moriamini. et quia non est 
 retenta, ideo transgressores uirtutis egregiae paradisi exules 
 facti sunt et inmortalitatis exortes. hanc lex docet et uniuersorum 
 infundit affectibus.

Doceri autem eam et sapientiam et disciplinam scriptura 
 testatur, de temperantia in lege, de ceteris in lob libro, in 
 quo scriptum est: nonne dominus est qui docet intellectum 
 et disciplinam? et in euangelio dominus ipse 
 ait: discite a me quia mitis sum et humilis corde. 
 et alibi ad discipulos ait: ite, docete gentes baptizantes 
 eas in nomine patris et filii et spiritus sancti. 
 unde autem discipuli dicti aut quid aliud a Christo nisi 
 uirtutum operari praecepta discebant ? denique Dauid ait: 
 uenite, filii, audite me, timorem domini docebo 
 n o s. utique timor dei de numero uirtutum est, quia initium 
 sapientiae timor dei, per quem adsciscitur piae forma 
 doctrinae, de qua Paulus ait: gratias autem deo, quod 
 fuistis serui peccati, sed oboedistis ex corde in 
 eam formam doctrinae, in qua traditi estis, liberati

 

 
 
 
 autem a peccato serui facti estis iustitiae. doctrina 
 igitur facit, ut possimus peruenire ad iustitiam. potest ergo 
 adquiri iustitia discendo. intendamus igitur studio in formam 
 euangelicae doctrinae. minimum studii plerumque pro maximo 
 habetur. in studio enim sunt omnia, per quod adhibetur 
 oboedientia, quae in utramlibet partem propenderit aut culpam. 
 adiungit aut gratiam. haec nos in primo Adam traxit ad 
 mortem, haec in Adam secundo ad uitam uocauit.

Non est quod cuiquam nostram adscribamus aerumnam 
 nisi nostrae uoluntati. nemo tenetur ad culpam, nisi uoluntate 
 propria deflexerit. non habent crimen quae inferuntur reluctantibus, 
 uoluntaria tantum commissa sequitur delictorum inuidia, 
 quod in alios deriuemus. uoluntarium sibi militem eligit 
 Christus, uoluntarium seruum sibi diabolus auctionatur. neminem 
 iugo seruitutis adstrictum possidet, nisi se ei prius peccatorum 
 aere uendiderit. quid carnem quasi infirmam accusamus? 
 membra nostra arma sunt iniustitiae et arma iustitiae. uidisti 
 pauperem iniuriam accipientem, protexisti eum: membra tua 
 arma pietatis sunt, quibus pauperem ab iniuria uindicasti. 
 uidisti egenum, donasti eum muneribus: dextera tua mortem 
 a tuo pectore reppulisti. uidisti eum qui ducitur ad mortem, 
 eripuisti eum, quia scriptum est: eripe eum qui ducitur 
 ad mortem: membra tua sunt arma iustitiae, si iniuste

 

 
 
 
 hominem perire non passus es. uidisti mulierem, castigasti 
 corpus tuum, mortificasti libidines, procaces meretricis oculos 
 auersatus deseruisti: membra tua arma sunt [et arma] castimoniae. 
 contra autem si oculus tuus uidit mulierem ad concupiscendum 
 eam, aperuisti uulnus, inpressisti telum corpori 
 tuo: membra tua arma peccati sunt. uidisti possessionem 
 pupillorum et paternis eos expulisti sedibus, transtulisti 
 terminos quos posuerunt patres tui: membra tua arma iniquitatis 
 sunt.

affectus igitur, non caro auctor est culpae, caro 
 autem uoluntatis ministra. non ergo uendat nos uoluntas nostra. 
 clamat apostolus: nescitis quoniam cui exhibetis uos 
 seruos ad oboediendum, serui estis eius cui oboeditis, 
 siue peccati in mortem siue oboeditionis ad 
 iustitiam? ergo si aut peccato seruimus aut iustitiae, consideremus 
 in qua parte seruitus tolerabilior, fructus uberior. sed 
 qui potest esse fructus in morte? peccati enim stipendium mors 
 et ideo nullus in eo fructus est, sed pudoris dispendium, cum 
 ea quae gessimus erubescimus. seruire autem iustitiae libertas 
 est; qui enim uocatus est in domino seruus libertus 
 est domini: similiter qui liber uocatus est seruus 
 est Christi. utraque condicio optima, esse sub Christo, 
 sub quo et pretiosa seruitus et gloriosa libertas: pretiosa 
 seruitus quasi tanti sanguinis pretio comparata, gloriosa autem 
 libertas, quam nulla seruitus culpae, nulla peccatorum uincula 
 constringunt, nulla flagitiorum onera, nulla criminum commercia 
 degeneris nexui seruitutis addicunt

Disce humilitatem, homo, apostolici uim cognosce magisterii. 
 si seruum te dicas, libertus es: si liberum te iactes, 
 seruus es. nam et ille qui quasi seruus redemptus est 
 libertatem habet et iste qui quasi liber uocatus est bonum 
 est illi ut seruum Christi se esse cognoscat, sub quo seruitus 
 tuta est et libertas secura. quis quasi idiotam Paulum uel 
 in ipso iure adserit? sciuit discernere inter libertum et liberum 
 et ideo non perfunctorie, sed proprie dixit: qui enim uocatus 
 est in dominos seruus, libertus est domini; similiter 
 qui liber uocatus est seruus est Christi. reuera enim 
 omnes Christi liberti sumus, nemo liber; omnes enim in 
 seruitute generati. quid seruili condicioni adrogantiam libertatis 
 adsumis? quid titulos nobilitatis usurpas, seruilis hereditas? 
 nescis quod te Adae atque Euae culpa mancipauerit seruituti? 
 nescis quod redemerit te Christus, non emerit? non auro 
 et argento redempti estis de uana uestra conuersatione 
 paternae traditionis, sed pretioso sanguine 
 agni clamat apostolus Petrus. ergo redemptus a domino es 
 et seruus es qui creatus es, seruus es qui redemptus es et 
 quasi domino seruitutem debes et quasi redemptori. nec 
 inferiorem putes libertinitatem sub Christo quam libertatem 
 esse. ad dignitatem aequalis, ad tuitionem praestantior est, 
 ad gratiam par, aduersus lapsum cautior, aduersus superbiam 
 tectior. ita libertatem accepisti, ut meminisse manumissoris 
 tui debeas, ut patrono tuo noueris legitimum obsequium

 

 
 
 
 deferendum, ne ab ingrato reuocetur libertas. quid te beatius, 
 qui sub domino regnas et sub patrono militas?

Quid autem est quod tibi non contulit dominus? legem 
 dedit, adiuncxit gratiam. lex enim peccatum denuntiauit, sed 
 in condicione lubrica penitus cohibere non potuit. cognoui 
 enim peccatum quod nesciebam, cognoui concupiscentiam esse 
 peccatum, et hac occasione cognitionis peccati aera cumulata 
 sunt, quia peccatum, quod ante per ignorantiam meam mortuum 
 uidebatur, in me reuixit: ego autem mortuus sum sub peccati 
 uulnere, quia cognitio culpae, quae mihi profutura uidebatur, 
 haec nocuit, ut scirem quod uitare non poteram. peccatum 
 enim prodidit et per bonum denuntiationis suae peccati ipsius 
 aceruauit inuidiam. itaque supra modum factum est peccatum 
 mihi, quia cumulatum est denuntiatione mandati; crescit enim 
 culpa, cum proditur nec cauetur. quomodo ergo bonum 
 mandatum, quod mihi mors est? aut quomodo non est mihi 
 mors, quod per bonum significationis suae demonstrandum 
 peccatum operatum\'est in me mortem? nam certum est quod 
 mors mihi accessit, dum quod facio agnosco peccatum, sicut 
 ipse dominus ait: si non uenissem et locutus fuissem 
 his, peccatum non haberent.

quid miraris igitur si lex 
 quibusdam morti sit, cum morti sit et domini salutaris aduentus, 
 per quem redempti sumus? infidelis enim mortem sibi quaerit

 

 
 
 
 ex gratia, manet autem mandati gratia. etenim sicut cognitio 
 uenenatorum poculorum consummatur ad disciplinam medicinae, 
 sic diuinum mandatum ad uitam aeternam. sicut autem ei 
 qui male utitur noxiis potionibus cognitio earum in malum 
 uertitur et periculum et quo magis uenena cognouerit hoc se 
 intellegit amplius periclitari, sic forma mandati his qui male 
 legem interpretantur uel demonstrata atque inter dicta peccata 
 uitare non possunt mortis auctor est. sicut ergo bonum 
 antidotum, etiamsi inprudenti aut intemperanti non bonum, 
 sic bonum mandatum, etiamsi intemperanti non bonum est. 
 ergo bonum mandatum, quod alicui mors est. responsum 
 igitur habe primae propositioni, quia potest esse bonum 
 mandatum, quod mihi mors est: bonum per naturam salutaris 
 praecepti, mors per intemperantiam carnis.

1 
 i 
 » Et quia didicimus esse bonum mandatum quod mihi mors 
 est, nunc discutiamus quomodo non sit mihi mors quod per 
 bonum licet mihi operatum est mortem. sic enim proposuit 
 apostolus: quod ergo bonum est mihi mors est? absit; 
 sed peccatum, ut pareat peccatum, per bonum mihi 
 operatum est mortem. itaque spectemus singula. mandatum 
 utique legis est, lex autem spiritalis est, cuius gratiam uideo, 
 pulchritudinem laudo. formam praedico, praeceptum admiror: 
 sed quia carnalis sum ego et uenundatus sum sub peccato, 
 trahor inuitus ad culpam. etenim quasi seruo culpa dominatur. 
 itaque odi crimen et facio. mens odit, caro concupiscit: ego

 

 
 
 
 tamen in utraque, qui legi mente consentio et carne quod 
 nolo hoc ago. bonum ergo mandatum, cui consentio, et mens 
 bona, quae quod bonum est eligit. bona ad iudicandum, sed 
 infirma plerumque ad resistendum, quia repugnat ei corporis 
 adpetentia et captiuam eam trahit ad erroris inlecebras.

in 
 quo periculo unum est remedium, ut quem lex liberare non 
 potuit liberet dei gratia. sic enim scriptum est: infelix ego 
 homo, quis me liberabit de corpore mortis huius? 
 gratia dei per legum Christum dominum nostrum. 
 itaque fit ut, licet peccatum quod latebat id est concupiscentia 
 mea, quam non putabam esse peccatum, mortem mihi operata. 
 sit, dum proditur, et supra modum factum sit ipsum peccatum 
 — erat enim peccatum, etsi nesciebatur, sed cognitione 
 coaceruatum est et quasi incrementum erroris adsumpsit 
 atque in naturam delicti cessit forma mandati.-, mihi tamen 
 mors non sit, cui promptum est ad Christum confugere, per 
 quem soluimur omni mortis periculo. absoluta igitur etiam 
 secunda est propositio, quia mandatum mihi legis mors non 
 est, etsi mortem operetur. quod enim conturbamur fragilitatis 
 est, quod euadimus Christi.

Ergo ut ad exordia sermonis huius reuertamur, mens bona 
 est, quae habet tractationem rationis et intendit sapientiae 
 disciplinis, sed grauis lucta est ei cum mortis corpore et 
 plerumque rationem mentis uincit carnis inlecebra. ideo

 

 
 
 
 dominus primo legem dedit, cui mens hominis sese ad optemperandum 
 dedit et ei seruire coepit, ut esset subdita; sed 
 caro subiecta non erat, quia sapientia carnis non est legi 
 subdita et praeceptis eius repugnabat. non enim poterat uirtuti 
 oboedire cupiditatibus dedita et lenociniis carnalibus implicata. 
 ideo laborandum est, ut teneamus dei gratiam. mens itaque 
 bona, si rationi intendat, sed parum perfecta, nisi habeat 
 gubernaculum Christi. uenit enim dominus Iesus, qui nostras 
 passiones cruci suae adfigeret, peccata donaret. in cuius morte 
 iustificati sumus, ut totus mundus eius mundaretur sanguine 
 denique in morte ipsius baptizati sumus.

si igitur in illius 
 morte dimittuntur nobis peccata, etiam peccatorum nobis 
 passiones in illius morte moriantur, illius crucis clauis teneantur. 
 adfixae. si in illius morte mortui sumus, quid iterum tamquam 
 uiuentes ad ea quae sunt mundana reuocamur? quid nobis cum 
 elementis mundi, quid cum cupiditatibus, quid cum luxuria atque 
 lasciuia, quibus in Christo mortui sumus? quodsi sumus in 
 Christo mortui, in Christo resurreximus; cum Christo igitur 
 uersemur, cum Christo superiora quae sunt, non quae corruptibilia 
 et terrena quaeramus. Christus surgens a mortuis ueterem 
 hominem adfixum cruci reliquit, nouum resuscitauit. Christus 
 ideo mortuus est, ut et nos peccato moreremur, deo re-urgeremus. 
 mortua est caro nostra, quid iterum peccato reuiuescit, 
 quid iterum peccato oboedit? quid iterum peccatum regnat 
 in mortuis, cum mors finis peccati sit? mortui sumus carne.

 

 
 
 
 renouati sumus spiritu. in spiritu ambulemus, quia spiritum 
 Christi accepimus. si autem Christus in nobis, ergo sit nobis 
 caro mortua propter peccatum, spiritus uero uiuat propter 
 I iustificationem.

sic quod erat inpossibile legi solutum est, si 
 in spiritu ambulemus: sic passiones sepelimus, si crucem 
 huius corporis non resoluamus, si chirographum peccati, quod 
 deletum est in cruce Christi, non rescribamus, si ueteris 
 hominis amictum quem exuimus non induamus. scriptum est 
 enim in Canticis: exui tunicam meam, quomodo induam 
 eam? laui pedes meos, quomodo inquinabo eos? 
 mortificata igitur nobis sunt corporis membra, cur eius pullulant 
 uitia? ideo lex non praeualuit, quia carnem non mortificauit, 
 ideo quasi umbra praeteriit, quia non colorauit, ideo etiam 
 obumbrauit nos a sole iustitiae, quia coaceruauit crimina: ergo 
 et obfuit. 
 
 
 Quid igitur opus fuit ut lex promulgaretur, si profutura 
 non erat?

habebamus iam legem naturae, erat unusquisque 
 sibi lex, qui opus legis scriptum habebat in corde suo. illam 
 non tenuimus: cur addebatur et altera, in cuius operibus caro 
 non posset iustificari ? accessit uinculum, non solutio; addita 
 est peccatorum agnitio, non remissio. peccauimus omnes, qui 
 poteramus excusationem praetendere per ignorantiam: os obstructum 
 est omnibus.

profuit tamen mihi. coepi confiteri quod 
 negabam, coepi delictum meum cognoscere et iniustitiam 
 meam non operire, coepi pronuntiare aduersus me iniustitiam 
 meam domino et tu remisisti impietates cordis mei. sed et

 

 

 

 
 
 
 illud mihi prodest quod non iustificamur ex operibus legis. ! 
 non habeo igitur unde gloriari in operibus meis possim, non 
 habeo unde me iactem et ideo gloriabor in Christo. non gloriabor 
 quia iustus sum, sed gloriabor quia redemptus sum. gloriabor 
 non quia uacuus peccatis sum, sed quia mihi remissa peccata 
 sunt. non gloriabor quia profui neque quia profuit mihi 
 quisquam, sed quia pro me aduocatus apud patrem Christus 
 est, quia pro me Christi sanguis effusus est. facta est mihi 
 culpa mea merces redemptionis, per quam mihi Christus aduenit. 
 propter me Christus mortem gustauit. fructuosior culpa quam 
 innocentia. innocentia arrogantem me fecerat, culpa subiectum 
 reddidit.

habes igitur quibus latio tibi profuit legis. sed dicis quia 
 per legem superabundauit peccatum. sed ubi superabundauit 
 peccatum, superabundauit et gratia. mortuus es peccato, homo; 
 ergo lex iam non obest. resurgis per gratiam; ergo lex profuit, 
 quia adquisiuit gratiam. accepisti etiam pignus Christi caritatis, 
 quoniam qui pro te mortuus est aduocatus est tibi et sanguinis 
 sui mercedem reseruat et qui peccatorem reconciliauit patri 
 multo magis commendat innocentem et tuetur subditum, quia 
 adsciuit innoxium.

Tanti igitur beneficii debitor non rependis obsequium? 
 heredem te fecit, coheredem te fecit, heredem dei, coheredem 
 Christi: spiritum tibi adoptionis infudit. numera haec et adiunge 
 non tam ad debiti nexum quam ad muneris accepti 

 

 
 
 
 conseruationem. coheres Christi es, si conpatiare, si commoriare, si 
 consepeliare cum Christo. /suscipe passiones eius, ut supra 
 passiones cum eodem esse merearis. uide quomodo tibi peccata 
 superiora donauit, ut nihil faceret obesse quod peccasti. uide 
 quomodo te hortatur, ne amittas quod accepisti. breuis huius 
 laboris est meta et corona fructus perpetui, tolerabilis passio, 
 merces inaestimabilis. quid enim te angit? an ignobilitatis 
 abiectio ? sed erit tibi in futurum gloriosa nobilitas deuotionis 
 ac fidei. num census tenuior, uictus angustior ? sed erunt tibi 
 diuitiae remunerationis aeternae, in quibus rei ullius egere 
 non possis. num amissio filiorum ? recipies perpetuos, quos 
 susceperas temporales. dicetur de te: beatus qui habet 
 semen in Sion et domesticos inHierusalem.indignae 
 inquit passiones sunt huius temporis ad futuram 
 gloriam scriptura tibi dicit.

adde quia uita beata his aduersis 
 saecularium molestiarum aut passionum corporalium non 
 minuitur, sed magis probatur. adde quod uel patrimonii damna 
 non sentit uel necessitudinum forti mente abscondit dispendia, 
 absorbet dolorem. adde quia nescit naufragia qui semper in 
 portu tranquillitatis est. quid illud quod labor tibi conmunis 
 cum omni est creatura, quia propter te mundus ipse seruitutem 
 tolerat corruptionis, quia cum sanctis tibi laboris huius et 
 expectationis conmune consortium est? sol occasum suum 
 recognoscit, luna defectum, errorem stellarum lumina, dum 
 totius corporis nostri expectatur redemptio.

Sed uereris dubios uitae anfractus et aduersarii insidias, 
 cum habeas auxilium dei, habeas tantam eius dignationem, 
 ut filio proprio pro-te non pepercerit? pulchro uerbo usa est 
 scriptura, ut dei patris erga te pium propositum declararet, 
 qui morti obtulit filium. et filius mortis acerbitatem sentire 
 non potuit, quod in patre fuit: nihil sibi reliquit, totum 
 pro te obtulit, quod in plenitudine diuinitatis nihil ipse amisit 
 et te redemit. considera affectum patrium. quod pietatis est 
 quasi morituri filii suscepit periculum, quasi orbitatis hausit\' 
 dolorem, ne tibi periret fructus redemptionis. tantum fuit 
 domino studium tuae salutis, ut propemodum de suo pericli-II\'\' 
 taretur, dum te lucraretur. ille propter te dispendia nostra 
 suscepit, ut te diuinis insereret, caelestibus consecraret. mireĮ, 
 etiam addidit: pro nobis omnibus tradidit illum, ut 
 ostenderet quod ita omnes diligat, ut dilectissimum sibi filium 
 pro singulis traderet. pro quibus igitur quod super omnia est 
 dedit, potest fieri ut non in illo uniuersa donauerit? nihil 
 enim excepit qui omnium cessit auctorem.

nihil est igitur 
 quod negari nobis posse uereamur, nihil est in quo de munificentiae 
 diuinae diffidere perseuerantia debeamus, cuius fuit 
 tam diuturna et iugis ubertas, ut primo praedestinaret, deinde 
 uocaret et quos uocaret hos et iustificaret et quos iustificaret 
 hos et clarificaret. poterit deserere quos tantis beneficiis suis 
 usque ad praemia prosecutus est? inter tot beneficia dei num 
 metuendae sunt aliquae accusatoris insidiae ? sed quis audeat

 

 
 
 
 accusare quos electos diuino cernit iudicio? num deus pater 
 ipse qui contulit potest sua dona rescindere et quos adoptione 
 suscepit eos a paterni affectus gratia relegare? sed metus est 
 ne iudex seuerior sit: considera quem habeas iudicem. nempe 
 Christo dedit pater omne iudicium. poterit ergo te ille damnare, 
 quem redemit a morte, pro quo se obtulit, cuius uitam suae 
 mortis mercedem esse cognoscit ? nonne dicet: quae utilitas 
 in sanguine meo, si damno quem ipse saluaui? deinde 
 consideras iudicem, non consideras aduocatum. potest iste 
 seueriorem ferre sententiam, qui interpellare non desinit, ut 
 paternae reconciliationis in nos conferatur gratia? 
 
 Sed etsi qua inminerent grauia, nequaquam nos a Christo 
 separare deberent.

cur nos pro illo non etiam dura et acerba 
 toleremus, qui pro nobis tam indigna suscepit? ideoque debet 
 in nobis esse caritas, ut nullis periculis reuocemur a Christo. 
 scriptum est enim: aqua multa excludere non poterit 
 caritatem et flumina non concludent eam, quia 
 torrentem transit anima diligentis. nulla tempestas, nullum 
 profundum periculum, nullus terror mortis aut poenae uim 
 caritatis inminuit; in his enim probamur, in his beata uita 
 est, etiamsi multis periculis inundetur.

non enim frangitur 
 sapiens doloribus corporis nec uexatur incommodis, sed 
 etiam in aerumnis beatus manet. neque enim aduersa corporis 
 uitae beatae munus inminuunt neque de eius aliquid suauitate 
 delibant, quia non in delectatione corporis uitae beatitudo

 

 
 
 
 est, sed in conscientia pura ab omni labe peccati et in 
 eius mente qui cognoscit quia quod bonum est hoc delectat, 
 etiamsi asperum sit, quod autem indecorum, etiamsi 
 suaue, non mulcet. ergo causa bene uiuendi non delectatio 
 corporalis, sed mentis prudentia est. non enim caro, quae 
 subiecta est passioni, sed mens, quae iudicat, quia nihil melius 
 delectat quam consiliorum honestas et operum pulchritudo; 
 ea igitur beatae interpres est uitae. melior est enim prudentia 
 uel ratio arbitra passionis quam passio praestantiusque quod 
 iudicat quam quod iudicio subiectum est. neque enim fieri 
 potest, ut ratione sit melius quod est inrationabile. habet 
 ergo in se remunerationem suam qui sequitur Iesum et in 
 suo affectu praemium et gratiam. etiamsi dura sustineat, 
 beatus tamen est suis moribus, beatus ipsis periculis, sicut 
 dominus definiuit dicens: beati qui persecutionem patiuntur 
 propter iustitiam.

Est ergo beata uita in hominibus, sed in his scilicet, in 
 quibus fuerit perfecta uita. perfecta autem uita non sensibilis 
 ista, sed illa rationabilis secundum tractationem rationis et 
 mentis uiuacitatem. in quo non est portio hominis, sed perfectio, 
 quae non tam in condicione est hominis quam in operatione; 
 haec enim beatum facit. huic igitur uiro quid est bonum nisi 
 ipse sibi? quod habet, et adest ei hoc bonum et causa ei erit 
 futurorum bonorum. de hoc bono dixit Solomon: bibe aquam 
 de tuis uasis et de puteorum tuorum fontibus.

 

 
 
 
 superfluant tibi aquae de tuo fonte, in tuas autem 
 plateas discurrant. sint tibi soli constitutae, et 
 nemo alienus particeps sit tibi. fons aquae tuae 
 sit tibi proprius.

utere igitur interno bono tuo. testimonium 
 autem boni huius maximum, quoniam qui habet alia non 
 requirit. quid enim requirat qui inferiora despiciat, praestantissimo 
 autem inhaereat, sicut scriptum est : ceruus amicitiae 
 et pullus gratiarum confabuletur tibi? amicitia autem 
 praecedat te et una sit tecum in omni tempore; bona enim 
 uirtutum amicitia et summi boni caritas. nihil itaque aliud 
 quaerit perfectus ille nisi solum et praeclarum bonum. unde 
 et dicit: unam petii a domino, hanc requiram, ut 
 inhabitem in domo domini omnes dies uitae meae 
 et uideam delectationem domini. neque uero eum 
 tamquam angustum inopemque fastidias, quia unius boni 
 uelut solitaria societate contentus sit. huius enim amicitia 
 circumdatus plurimus erit. abundat enim huiusmodi uiro ad 
 beatitudinem et ad possessionem boni, et ideo nihil aliud 
 desiderat. nihil enim quasi nouum expetit qui omnia habet. 
 nihil est enim boni quod non habeat nec superfluis delectatur, 
 sed necessariis et eo ipso necessario, quod non sibi, sed carni 
 adhaerenti sibi necessarium sit, idque indulget quod ab

 

 
 
 
 interioris hominis proposito non discrepet, quo faciat utrumque 
 unum et reconciliet interiorem deo iuxta hominem atque 
 exteriorem, ut fiat in utroque unus spiritus.

Huius igitur propositi uir nec dispendiis minuitur nec 
 aduersis frangitur nec repagulis inhibetur nec suorum amissionibus 
 maestificatur. ad cuius informationem dicit apostolus: 
 nolumus autem uos ignorare, fratres, de dormientibus, 
 ut non tristes sitis. sicut et ceteri qui spem 
 non habent. solatur enim se resurrectionis fide et remunerationis 
 futurae gratia nec recipit ea mente maestitiam, qua 
 adhaeret deo, et diuinae praesentiae uoluptate laetatur. qui 
 autem his contristatur non secundum deum contristatur, quod 
 autem non secundum deum hoc plenum stultitiae. a perfecto 
 igitur abest huius mundi tristitia, quae non secundum deum, 
 et omnis sollicitudo corporalis aerumnae. huiusmodi enim 
 inductioni mentis atque substantiae non adnumeratur habitudo

 

 
 
 
 corporis et quidam exterioris usus naturae, cum simul aduersus 
 delicias corporis fragilitatemque ipsam naturae, orbitates, 
 dispendia, contumelias inuictus animus uniformem debeat 
 seruare constantiam. ut corpus ipsum scindat sensusque exuat 
 carnis qui beatudinis palmam tenere desiderat, cuius fructus 
 non in unius portione sit, sed in plurimarum et, si fieri potest 
 omnium sit uirtutum consortio.

nescit igitur perfectus incommoda 
 huius corporis aut aduersa mundi neque sentit, qui 
 alienum ab huiusmodi metu, ne accidant, animum gerit. non 
 enim uita perfectior, si his careat, definitur, sed si ista 
 contemnat. nam si ita definiretur, ut ea esset beata uita, quae 
 ab huiusmodi casibus expers uacuaque repperiri posset, utique 
 his accidentibus non posset beatus aliqui definiri. ea igitur sequestrata 
 sunt et hoc solum in aestimatione beatae uitae est requisitum, 
 ut non in aliis, sed in possessione ueri et boni eius definitio 
 teneretur, quoniam qui id habet despuit cetera nec requirit.

Quaero nunc utrum sapiens delectetur sanitate corporis. 
 negare non possumus quod delectetur secundum naturam et 
 libenter accipiat non dolere aliquid quam dolere, nisi forte 
 pro Christo, pro quo, si causa poscat, et debilitatem corporis 
 prompte accipiat et totum corpus suum morti offerat. idem 
 tamen etiam praeter causam fidei atque iustitiae, si desit 
 sanitas, non adficiatur animo neque frangatur dolore corporis, 
 qui se potest uirtutum perfectione solari.

quaero etiam utrum

 
 
 
 delectetur liberis? quis istud abnuat? neque enim durus et 
 ferreus, sed perfectus quaeritur. tamen etsi amittat liberos, 
 non ideo minus beatus, qui non ideo minus perfectus; quod 
 enim perfectum beatum. quin etiam si aduersa toleret quam 
 si secundis adfluat magis solet uideri huiusmodi perfectus, 
 quamuis neque si desint neque si adsint externa conmoda 
 aut corporis laeta, decedere quicquam uirtuti soleat uel accedere, 
 sed plerisque tam laudi fuit tolerasse aduersa fortiter quam 
 non incidisse. uerum haec specie aestimantur, non pondere:

illud profundum uirum iustum nihil uelle nisi illud solum et 
 praeclarum bonum, huic soli intendere, hoc unum in bonis 
 ducere, non aliud cum illo, sed solum ipsum semper desiderare, 
 hoc delectari. cui si aliud adiungatur quod delectet 
 eum, ut est filiorum suauitas, non illud amittitur, sed istud 
 adiungitur. non enim minuunt accidentia beatitudinem, quae 
 augere non possunt, quia plenum illud et inuiolabile manet, 
 in quod anima sese induit et cui se inseruit et infudit. manet 
 semper inter aduersa et delectabilia perfecta uirtus, neque 
 aduersa de perfectione eius quicquam minuunt neque delectabilia 
 adiungunt perfectioni. quid enim est quod is qui ad 
 summum ascendit aut damni de caducis sentiat aut conmoditatis?

Neque uero, quod grauissimum apud plerosque habetur, se 
 miserum putabit, si in captiuitatem uel ipse ueniat uel eius

 
 
 
 filii; non enim intolerabiliter feret quod habet natura uel quod 
 uidetur domino. denique iustus dixit: bonum uerbum 
 quod locutus est dominus et dixit: fiat pax et fides 
 in diebus meis. non utique iustus iste Ezechias in filios 
 deflexisse aerumnam captiuitatis gratulabatur, sed uoluntati 
 domini obuiare non poterat et ideo mandata eius aequanimiter 
 suscipiebat ut seruulus. accedit illud, quod aestimare poterat 
 posse et in captiuitate meritum eminere uirtutis. neque enim 
 minus beatus Hieremias in captiuitate, minus etiam Danihel. 
 minus Hesdra, minus beati Ananias Azarias Misahel quam si 
 in captiuitatem non incidissent, cum ideo in captiuitatem 
 deducti sint, ut populo et praesentia in captiuitate solacia et 
 spem euadendae captiuitatis adferrent. perfecti est enim uiri 
 conmunitatem naturae sustentare uirtute animi et ad meliora 
 adducere nec succumbere his quae plerisque terribilia et 
 formidolosa uideantur, sed quasi fortem militem grauissimorum 
 casuum sustinere incursus, conflictus subire et quasi prouidum 
 gubernatorem nauem in tempestate regere atque occurrendo 
 insurgentibus fluctibus magis uitare naufragium sulcando 
 undas quam declinando. non iste in persecutione pauidus, non 
 in tormentis mollior, ne torquentem exasperet, sed quasi 
 athleta fortis, qui repercutiat uerberantem si non caedis, certe 
 sermonis flagello, qui multis metuenda tormenta despiciat

 

 
 
 
 dicens: sagittae infantium factae sunt plagae eorum, 
 qui cum grauissimo licet dolore luctetur nec se miserabilem 
 praebeat, sed ostendat tamquam in lanterna lumen etiam 
 inter asperas procellas et grauissimos flatus suam lucere nec 
 extingui posse animi uirtutem. non iste in suorum iniuriis 
 mollis nec de sepulchro sollicitus sui corporis, cui sciat 
 caelum deberi, non in captiuitate ciuieae plebis abiectior, sed 
 sicut iudex seuerus infidelium perfidiam erroresque condemnans, 
 ut Danihel, qui sacerdotum furta prodebat et superstitiones 
 eorum redarguebat ostendens nulla ueritate subnixas, sed 
 fraudibus adumbratas. talis postremo est uir perfectus, qui 
 omnes uelit bene agere nihilque cuiquam accidere mali et, si 
 praeter uoluntatem eius acciderit, ipse tamen de propria 
 beatitudine nil amittat.

Sed forte aliquis putet aegritudinem atque inbecillitatem 
 corporis impedimento esse ad perfectionis munus implendum, 
 eo quod non possint opera manuum ulla factaque procedere. 
 uerum ea sibi iustus impedimento esse non sentiet, immo 
 etiam eum qui illa miserabiliter defleat corripiet et quasi 
 ignauum arguet, quod plus in corporis usu quam in animi 
 uirtute constituat, quod ea quibus seruiat desideret, cum 
 habeat quod aliis magis possit iubere, quod in paupertate 
 ingemiscat, qui possit supra mundi opes esse — fideli enim 

 
 
 
 totus mundus diuitiarum est —, quod ignobilitatem defleat, 
 qui debeat despicere regias potestates, diuitibus et potentibus 
 imperare. haec enim uita iusti, qui etiam quas habeat facultates 
 communes aestimare debeat, immo etiam inopibus diuidere, 
 dispensare pauperibus, recidere uoluptates proprias, tenuare 
 sumptum, adhibere parsimoniam temperantiae, sobrietatem 
 tenere in prosperis, patientiam in aduersis, in dolore tolerantiam, 
 magnanimitatem in periculis, sanitatis perpetuae uota nescire, 
 mortis inminentis terrore non concuti neque eum praestantiorem 
 putare cui secundum naturam liberi propinqui salubritas 
 laetitia affluentia redundauerint quam cui illa defuerint neque 
 externis saeculi, sed uirtutis domesticis merita pensare.

illam 
 quoque formam iusti esse quis abnuat. ut nihil metuat. nihil 
 reformidet nisi uirtutis dispendia aliorumque uanas formidines 
 conprimat, quas habeant de periculorum sollicitudine, mortis 
 timore, corporis infirmitate, ut doceat dissolui corpore et 
 cum Christo esse multo melius, ut ostendat quia operationes 
 non impediuntur debilitatibus corporis. sed augentur. neque 
 splendore generis aut propinquorum subsidiis aut opibus, sed 
 bono commendatur affectu. neque enim minus beatus Helias 
 quam Moyses, cum alter cibi indiguus melotide uili sine filiis, 
 sine sumptu, sine comite, alter populorum ductor, laetus 
 subole, succinctus potentia, diuerso genere meritum aequale 
 fundauerint, sicut in euangelio declaratum est, quando cum 
 domino Iesu in resurrectionis gloria refulserunt; uidetur enim

 

 
 
 
 parem his quasi paribus gloriae suae testibus dedisse mercedem. 
 nec minus beatus Helisaeus quam Dauid, cum alter regibus 
 subditus, alter regali potestate praeditus propheticae sanctificationis 
 haut disparem sint adepti gratiam. 
 
 Quid enim deest ei qui illud bonum possidet et habet sibi 
 semper comitem sociamque uirtutem? in quo statu non poten- 
 -. 
 tissimus? in qua paupertate non diues? in qua generis ignobilitate 
 non clarus? in quo otio non laboriosus? in qua debilitate 
 non uegetus? in qua infirmitate non fortis? in qua somni 
 quiete non feriatus, quem etiam quiescentem uirtus propria 
 non relinquit? in qua solitudine non stipatus, quem uita beata 
 circumdat, quem uestit gratia, quem gloriae amictus inlustrat? 
 non minus enim otiosus quam cum operatur beatus, nec 
 minus dormiens quam uigilans gloriosus, quia non minus 
 dormiens quam cum uigilat incolomis et sanus est. quando 
 autem feriatus uideri potest, cuius mens semper operatur? 
 quando autem solus, qui cum illo bono semper est, de quo 
 ait propheta: replebimur in bonis domus tuae? quando 
 abiectus, cuius conuersatio in caelo? quando non decorus, 
 qui ad illius decori et solius boni se conformat similitudinem, 
 qui etiamsi membris solutus sit, tamen mente se erigat? et 
 tamquam ille qui cithara canere solitus, si eam dissipatam 
 resolutis neruis et confractam uiderit et usum eius interruptum. 
 abiciat eam atque eius numeros non requirat, sed uoce ipse

 

 
 
 
 se mulceat, ita et iste citharam corporis sui otiosam iacere 
 patietur, corde se oblectabit, bonae conscientiae recordatione 
 mulcebit, diuinis oraculis et scriptis propheticis adleuabit, 
 suaue illud et iocundum animo tenens, mente conplectens, 
 cui nihil possit triste accidere, cum semper ei diuinae praesentiae 
 adspiret gratia et ipse sibi adsit summa animi tranquillitate 
 perfusus.

Superiore libro de uirtutum praeceptis disputauimus, sequenti 459 
 clarorum uirorum utamur exemplis, qui in summis periculis 
 positi beatitudinem uitae non amiserunt, sed potius adquisiuerunt. 
 an non beatus Iacob etiam, cum patriam derelinqueret? 
 immo plane beatus, qui dura exilii suscepit, ut fratris mitigaret 
 iracundiam. nam si beatus est qui peccatum declinat, 
 utique negari beatus non potest qui alterius culpam leuat, 
 crimen auertit. paratum itaque parricidium declinauit exilio 
 uoluntario eoque facto sibi salutem quaesiuit, fratri donauit 
 innocentiam. merito itaque eum diuina ubique comitata est 
 gratia, ut et, cum dormiret, beatae uitae munus adquireret. 
 uidebat enim futurorum mysteria et diuina audiebat oracula.

 

 
 
 
 bonus in somno operarius et in paupertate diues, qui mercennariae 
 uitae munere et patrimonium et coniugium eodem parauit 
 officio. idem fraterni affectus reconciliator egregius 
 certauit muneribus et obsequiis, ut indignationem omnem 
 excluderet, dolorem offensionis auerteret, ostendens se minorem 
 exilio non fuisse, qui posset largiri quae non acceperat.

sed nimis ad inferiora propero et utilia transcurro, cum 
 prius definiendum sit quid sit beatus. scriptum est enim: 
 beatus uir, qui non abiit in consilio impiorum et 
 in uia peccatorum non stetit et in cathedra pestilentiae 
 non sedit, hoc scriptura significante eum beatum 
 esse qui uel a perfidorum consortio temperauerit — ea est 
 enim impietas auctorem uitae et parentem quendam salutis 
 non recognoscere — uel in peccato non manserit uel in 
 luxuria atque lasciuia non perseuerauerit. ipsum quoque in 
 lege domini die ac nocte meditantem fore tamquam lignum 
 quod dabit fructum in tempore suo. superiora merita sunt 
 praemiorum, hoc meritorum praemium.

Quid horum quae ad meritorum beatitudinis spectant defuit 
 sancto Iacob, qui tantum abfuit ab impiorum consortiis, ut ex 
 eo fidelis populus nomen acciperet Istrahel dictus, quod deum 
 mentis internae oculis intueretur peccati abstinens, a luxuriae 
 omnis ebrietate sobrius, ut dura laborum absorbuerit, otii

 

 
 
 
 secura neglexerit? nonne pulchre et uere de hoc dictum est 
 quod et hic fructum dabit in tempore suo, de quo scriptum 
 est: ecce odor fili mei tamquam odor agri pleni? 
 erat enim perfectus in omni flore uirtutum et sacrae benedictionis 
 atque caelestis beatitudinis redolebat gratiam. ipse est 
 enim ager, quem benedixit dominus, non iste terrenus aut 
 horridus siluis aut fragosus torrentibus aut palustris pigrioribus 
 aquis aut ieiunus frumentis aut inutilis uitibus, adhuc 
 infecunda glarea saxosus aut hiulcus et aridus siccitate 
 aut sanguine madidus aut sentibus incultus et spinis, sed ille 
 ager, de quo dicit ecclesia in Canticis: adiuraui uos, 
 filiae Hierusalem, in uirtutib.us et fortitudinibus 
 agri. hic namque est ager, de quo et dominus ait: et species 
 agri mecum est. in hoc agro uua illa repperitur, quae 
 expressa sanguinem fudit et mundum diluit, in hoc agro est 
 ficus illa, sub qua sancti requiescent spiritalis gratiae suauitate 
 recreati, in hoc agro est oliua illa fructifera dominicae fluens

 

 

 

 
 
 
 pacis unguentum, in hoc agro florent mala granata, quae 
 plurimos fructus uno fidei munimine tegunt et quodam fouent 
 caritatis amplexu.

hos igitur fractus redolebat Iacob, qui 
 deum per pericula sequebatur et tutum se ubique eius 
 deductione credebat. nam licet dulcis et suauis odor agri sit, 
 quia est odor naturae, tamen in sancto patriarcha uirtutum 
 spirabat gratia. quam continens erat parsimonia, qui cibum 
 sibi paratum non expetiuit. sed petenti fratri sine dilatione 
 concessit. a quo primatus benedictionis accepit, quam pius 
 erga parentes, ut praeferri germano seniori materno mereretur 
 affectu et paternae benedictionis munere sacraretur, quam 
 religiosus, ut fratrem recusaret laedere, quam uerecundus, ut 
 patrem timeret fallere, quam honorificus, ut matri non posset 
 quod iubebatur negare!

Sed nec parentes nobis inexcusati relinquendi sunt, quod 
 iuniorem filium seniori praetulerunt. simul cauendum, ne quis 
 dum eorum intendit exemplo, iniquum inter filios habeat 
 iudicium, ut alterum diligendum putet, alterum posthabendum. 
 hinc enim excitantur odia fraterna et de pecuniae uilis incremento 
 facinus parricidale conponitur. eadem foueat prolem 
 mensura pietatis. esto tamen ut aliquid sibi amplius circa 
 blandiorem aut similiorem rapiat affectus, par debet circa 
 omnes esse forma iustitiae. plus confertur dilecto, cui fratrum 
 amor quaeritur; plus autem adimitur ei qui praelationis

 

 
 
 
 iniustae oneratur inuidia. minitabatur Esau quod fratrem 
 suum occideret, nec fraterna eum germanitas nec parentum 
 reuerentia a parricidali furore reuocabat, et dolebat sibi 
 benedictionem esse praereptam, cuius utique dignum se 
 mansuetudine debebat probare, non scelere.

sed et Rebecca 
 non quasi filium filio, sed quasi iustum praeferebat iniusto. 
 etenim aput matrem piam mysterium pignori praeponderabat: 
 illum non tam fratri praeferebat quam offerebat domino, 
 quem sciebat conlatum sibi munus posse seruare. 
 in quo et alteri consulebat, quem diuinae subducebat offensae, 
 ne grauiore implicaretur reatu, si acceptae gratiam benedictionis 
 amitteret. 
 
 Accipe tamen bonum certamen inter parentes. mater deferat 
 affectum, pater iudicium.

mater circa iuniorem tenera pietate 
 propendat, pater circa seniorem naturae honorificentiam seruet. 
 hic magis honoret, illa plus diligat. dum singuli singulos 
 foueant, non in unum uterque conspirent, defrudent alterum. 
 fiat aequalitas inter diuersa certamina et disparibus studiis 
 par utrique aequali parentum amore gratia conferatur. 
 conpenset alter quod alter imminuit. sic pio affectu Isaac 
 patriarcha et sancta Rebecca certabant, ut neutrum inferiorem 
 facerent, sed utrumque aequalem.

uicit tamen ille, qui 

 

 

 
 
 
 praeferebatur oraculo, uicit inpigritia tarditatem, mansuetudo 
 duritiam. dum alter uenatu aspero praedam quaerit agrestem, 
 hic mitium cibos morum, hic domesticam gratiam, 
 hic tenerae mansuetudinis atque pietatis pio patri dulces 
 epulas ministrauit. plus placet in animis quicquid occurrerit 
 quam quidquid affectatum putaueris deferendum. accessit ad 
 oues Iacob et attulit innocentiae partus uel sacrae prophetiae 
 munera, quia patriarchae cibum nullum credidit dulciorem 
 esse quam Christum, qui sicut ouis ad occisionem 
 ductus est et sicut agnus ad uictimam. hunc uel publico 
 parenti uel populo, cuius typum gerebat, cibum utilem 
 iudicabat, quo futura erat remissio peccatorum.

ideo stolam 
 accepit fratris sui, quia senili praestabat sapientia, ideo 
 iunior frater seniorem fratrem exuit, quia fidei emicuit dignitate. 
 hanc stolam ecclesiae typo Rebecca protulit et dedit 
 filio iuniori stolam ueteris testamenti, stolam propheticam 
 et sacerdotalem, stolam regalem illam Dauiticam, 
 stolam Solomonis, Ezechiae et Iosiae regum, et dedit populo 
 Christiano, qui uti amictu sciret accepto, quoniam populus 
 Iudaeorum eam sine usu habebat et proprios nesciebat ornatus. 
 iacebat haec stola in umbra adiecta atque neglecta; obscurabatur 
 enim tenebrosa impietatis caligine nec in angusto corde 
 populi latius poterat explicari. induit eam Christianus populus 
 et refulsit. inluminauit eam suae fidei claritate et piorum luce 
 factorum. agnouit Isaac notum odorem generis sui, recognouit

 

 
 
 
 stolam scripturae ueteris, sed uocem plebis ueteris non 
 recognouit et ideo cognouit esse mutatam. manet enim 
 hodieque eadem stola, sed populi deuotioris canora coepit 
 esse confessio meritoque dixit: uox quidem uox Iacob, 
 manus autem manus Esau. et odoratus est odorem 
 uestimentorum. et fortasse illud est, quia non operibus 
 iustificamur, sed fide, quoniam carnalis infirmitas operibus 
 inpedimento est, sed fidei claritas factorum obumbrat errorem, 
 quae meretur ueniam delictorum.

Celebrata benedictione postea frater senior aduenit. quo 
 declaratur prius ecclesiae regnum quam synagogae in praedestinatione 
 delatum, sed subintrasse synagogam, ut superabundaret 
 peccatum et, cum superabundasset peccatum, superabundaret 
 et gratia, simul clareret inpigrum regni caelestis 
 candidatum esse debere, ut praeripiat benedictionem et praerogatiuam 
 suae commendationis usurpet. unde non est notatus 
 a patre iunior filius, sed laudatus, quod ait Isaac: frater 
 tuus ueniens cum dolo accepit benedictionem 
 tuam. bonus enim dolus, ubi inreprehensibilis est rapina; 
 inreprehensibilis autem rapina pietatis, quia a diebus 
 Iohannis regnum caelorum cogitur et cogentes 
 diripiunt illud; festinantes enim patres pascha celebrabant, 
 qui festinantes manducabant agnum, non demorantes, et

 

 
 
 
 fratrem Beniamin sanctus Ioseph piae conmento fraudis 
 accersiuit et tenuit.

et ipse tamen ut benediceretur cogendo I 
 elicuit et inpetrauit, sed eam benedictionem, quae cum 
 superiore congrueret et conueniret, ut seruiret fratri suo. 
 etenim qui inperare non poterat et alterum regere seruire 
 debebat, ut a prudentiore regeretur. neque enim fuit sancti 
 patriarchae, ut filium suum degeneri condicioni seruitutis 
 addiceret, sed ut bonus pater, cum duos haberet filios, unum 
 intemperantem, prudentem et sobrium alterum. quo utrique 
 consuleret, intemperanti praefecit sobrium et insipientem 
 prudenti statuit oboedire, quia insipiens non potest uoluntarius i 
 uirtutis esse discipulus nec perseuerare in studio, quia stultus 
 sicut luna mutatur, meritoque ei libertatem proprii negauit 
 arbitrii, ne uelut nauis in fluctibus sine gubernatore fluitaret. 
 sed subdidit eum fratri secundum quod scriptum est: seruit 
 enim inprudens prudenti. recte ergo eum subdidit, ut 
 regentis imperio suum melioraret affectum. ideoque ait: 
 super gladium tuum uiues et seruies fratri tuo; 
 domina est enim pietas crudelitatis et mansuetudo duris 
 motibus praestat.

Seruit omnis qui auctoritatem purae non habet conscientiae, 
 seruit quicumque uel metu frangitur uel delectatione inretitur 
 uel cupiditatibus ducitur uel indignatione exasperatur uel maerore 
 deicitur. seruilis enim omnis est passio, quoniam qui facit

 

 
 
 
 peccatum seruus est peccati et quod peius est multorum 
 seruus est qui subiectus est uitiis. multis se dominis ad dixit, 
 ut seruitio ei exire uix liceat. at uero ille qui uoluntatis suae 
 arbiter est, iudex consilii, interpres arbitrii, qui coercet corporeae 
 adpetentiam passionis, qui ea quae agit bene agit — bene 
 autem agens recte agit, et qui recte agit inculpate et inreprehensibiliter 
 agit habens suorum actuum potestatem - is 
 profecto liber est. nam qui omnia prudenter agit et ita, ut 
 uult, is solus est liber. non condicio fortuita seruum facit, 
 sed probrosa insipientia. denique famulus prudens regit dominos 
 stultos et proprii serui dominis faenerabunt. quid 
 faenerabunt? non utique pecuniam, sed sapientiam, sicut et 
 lex dicit: faenerabis gentibus multis, tu autem 
 mutuum non accipies. faenerauit enim ludaeus proselyto 
 diuinae legis oracula, sed quia ipse legis mysteria uidere non 
 potuit et quae habebat nesciuit oracula, qui litteram faenerabat

 

 
 
 
 gentibus nunc ab his spiritalis doctrinae gratiam mutuatur 
 meritoque subiectus est seruituti, quoniam qui mutuatur 
 seruus est quasi addictus faenori creditoris, qui autem piae 
 doctrinae faenus inpertit, is est princeps, sicut lex dicit: 
 princeps eris gentium multarum, tibi autem principes 
 ex ipsis non erunt. princeps enim est qui regit 
 et qui habet sapientiae principatum. quem habuit populus 
 Iudaeorum, sed quoniam quod docebat seruare non potuit, 
 debet discere quod docere nesciuit.

hoc est igitur quod ait 
 patriarcha Isaac: seruies fratri tuo. erit autem cum 
 deposueris et solueris iugum illius a collo tuo, 
 significans duos futuros populos, unum ancillae filium, alterum 
 liberae — seruit enim littera, libera est gratia — eumque 
 populum, qui litterae intendit, tamdiu seruum fore, quamdiu 
 spiritalis doctrinae sequatur interpretem. tunc quoque illud 
 futurum quod apostolus dicit: ut reliquiae saluae fiant 
 secundum electionem gratiae. seruies ergo fratri tuo, sed tunc 
 senties seruitutis profectum, cum uoluntarius potius quam 
 coactus oboedire coeperis fratri.

Hinc orta est inuidia et minitabat Esau quod post obitum 
 patris fratrem occideret. sed si id acciderit, discamus a Rebecca 
 quemadmodum prouidendum sit, ne inuidia iracundiam excitet. 

 

 
 
 
 iracundia in parricidium proruat. ueniat Rebecca, hoc est 
 induatur patientia, bona custos innocentiae, suadeat ut irae 
 locum demus. concedamus aliquo longius, donec tempore 
 indignatio molliatur, offensionis obrepat obliuio. itaque patientia 
 nec exilium reformidat, sed inpigre suscipit, non tam ut periculum 
 salutis quam ut incentiuum sceleris declinetur. mater 
 quoque pia abesse sibi dilectissimum filium tolerat plus ei 
 conlatura quem laesit, utrique tamen consulens, ut alterum 
 inmunem a parricidio, alterum integrum praestaret a crimine.

audiuimus quid corporeis ebria cupiditatibus intemperantia 
 locuta sit, consideremus quid uera uirtus agat. nihil requirit 
 nisi dei gratiam, solum illud et summum bonum sequitur, 
 solo eo contenta est, a quo accipimus omnia, ipsi autem nihil 
 illi conferimus, quia nullo indiget. sicut ait Dauid: dixi 
 domino meo: dominus meus es tu, quoniam bonorum 
 meorum non indiges. quo enim indiget qui abundat 
 omnibus et nobis largitur uniuersa, omnia sine defectu ministrat 
 ? 
 
 Et profectus est Iacob et dormiuit, quod est quieti animi 
 indicium, et.

uidit angelos dei ascendentes et descendentes. 
 hoc est Christum praeuidit in terris, ad quem angelorum 
 caterua descendit atque ascendit obsequium proprio domino

 

 
 
 
 pio praebitura seruitio.

et uenit ad puteum, ut biberet de suis 
 uasis et de puteorum suorum fontibus et superfluerent ei 
 aquae de suo fonte; fons enim uitae est in manibus iusti.

et 
 uenit ad Laban et oues eius pauit. iniquitas incomitata residet. 
 sapientia regendi officium non omittit. nescit uel in alienis 
 uacare, nescit exul esse in peregrinis. quomodo enim enim, 
 quae ubique suum ius seruat et in se habet quod possidet?

quasi mercennarius ingreditur iustus et rector est, qui sibi 
 gregem multarum praestantiumque uirtutum splendore fulgentem 
 euangelicae praedicationis ministerio colligebat, ut potaturis 
 ouibus uirgam storacinam et nucinam et de platano 
 proponeret in uenis, quo concupiscentes beatissimae trinitatis 
 praefigurata mysteria hautquaquam decoloros fetus piae mentis 
 conceptione formarent. bonae oues, quae bonorum partus 
 operum fidei sacrae non degeneres ediderunt. per storacem 
 significatur incensum et sacrificium uespertinum, quod deo 
 patri defertur in psalmo. per nucinam uirgam sacerdotale 
 Christo munus offertur; haec enim uirga Aaron, quae reposita 
 floruit, qua sacerdotalis gratia sanctificationis emicuit. per 
 platanum spiritalis fructus significatur ubertas, quia arbori 
 huic uitis adnectitur, ut eius laeta consortio in partus sese

 

 
 
 
 uberes fundat, siquidem dominicae munera passionis remissio-465 
 nemque omnium peccatorum adiuncta spiritus gratia fouere 
 consueuit.

• His itaque, ut scriptura dicit, diues factus est ualde bonum 
 gregem nutriens Christo, quem fidei titulo et uarietate uirtutum 
 gloriosi nominis nobilitauit insignibus. itaque nec sibi uidebatur 
 angustus censu fidei opimus et Laban filiis ut opulentissimus 
 in inuidiam uocabatur, qui suum gregem alieni gregis accessione 
 cumulasset. et dixit ei deus: reuertere in terram 
 patris tui et in gentem tuam, et ego ero tecum, 
 ostendens nihil ei deesse, cui adesset omnium plenitudo; hoc 
 solum abundare perfecto, in hoc constare omnia et omnia ad 
 ipsum referri, nihil ei nouum. nihil superfluum necessarium, 
 cui pax fida suppeteret, per quam reconciliaret quae primo 
 fuerant discrepantia. nec mirum si pacem haberet qui columnam 
 statuerat et uncxerat deo, quae est ecclesia. columna enim 
 et firmamentum dicta est ueritatis. eam unguit qui in 
 Christum fidei, in pauperes misericordiae fundit unguentum.

nunc consideremus qualis uir iustus esse debeat, si inuidia 
 fuerit exorta. primum ut declinet eam; melius est enim sine 
 lite abire quam desidere cum iurgio. deinde ut talia possideat, 
 quae secum auferre possit, ut in nullo teneri ab aduersario

 

 
 
 
 possit obnoxius, sed dicat: cognosce, si quid tuum est 
 apud me. et quaesiuit Laban et nihil suum inuenit apud 
 Iacob. magnus uir et uere beatus, qui nihil suum potuit 
 amittere, nihil alienum habere, hoc est nihil minus habere, 
 nihil superfluum. itaque ille perfectus est, cui nihil deest, 
 iustus, cui nihil supra est; hoc enim est iustitiae tenere mensuram. 
 quanta uirtus, cuius societas lucrum dabat, non inrogabat 
 dispendium! hoc est perfectum esse, adhaerentibus sibi conmodi 
 plurimum dare, nihil adferre inconmodi.

Denique is qui nocere cupiebat inanem eum non potuit 
 dimittere. sapiens enim numquam inanis est, semper in se 
 habens amictum prudentiae, qui potest dicere: iustitiam 
 induebam et uestiebar iudicium, sicut dixit Iob. namque 
 haec mentis sunt interna uelamina, quae nemo alius possit 
 auferre, nisi cum aliquem sua culpa dispoliat. denique sic 
 dispoliatus Adam nudus inuentus est, at uero Ioseph etiam 
 uestimento exteriore reiecto nudus non erat, qui salua habebat 
 indumenta uirtutis. numquam ergo inanis sapiens. nam quomodo 
 inanis, qui de plenitudine Christi accepit et seruat acceptum? 
 quomodo inanis, cuius repleta est anima, quae acceptae gratiae 
 uestimenta custodit? illud metuendum est, ne quis innocentiae 
 uelamen amittat, ne impii sacrilegae persecutionis inpressione 
 terminos iustitiae supergressi uestimentum animae ac mentis 
 eripiant. quod non facile accidit, nisi prius aliquem uox suae 
 iniquitatis exuerit. unde et Dauid dicit: si est iniquitas 
 in manibus meis, decidam merito ab inimicis meis

 

 
 
 
 inanis: persequatur inimicus animam meam et 
 conprehendat.

nemo ergo ex inimicis potest tuam animam 
 conprehendere, nisi prius inanis fuerit effecta. noli igitur 
 metuere eos qui possunt auri argentique conpilare thensauros. 
 isti nihil tibi auferunt. hoc enim auferunt quod non habebas, 
 hoc auferunt quod possidere non poteras, hoc auferunt quod 
 non ornabat animam tuam, sed onerabat, hoc auferunt quod 
 non locupletabat cor tuum, sed potius deprimebat; ubi enim 
 fuerit thensaurus tuus, ibi erit et cor tuum, sicut 
 audisti legi hodie. multi seris portarum suarum includunt 
 aurum suum, sed hi nec uectibus et claustris suis credunt: 
 multi uigiles adhibent, sed ipsi quoque plus ipsos solent 
 timere custodes: multi defosso auro incubant; aurum eorum 
 sub terra et cor eorum sub terra. caue ergo ne et tu cor tuum 
 terrae uiuus infodias. non ergo auri istius metuendi fures, 
 ille tibi cauendus est faenerator, qui substantiam animae tuae 
 scrutatur, si qua peccati grauioris aera contraxeris, qui cor 
 tuum includit solo, qui animam tuam eo caespite obruit, quo 
 aurum texeris, qui mentem tuam centesimarum incuruat usuris 
 et graui condit sepulchro, de quo nullus resurgit. sequere 
 sanctum Iacob, qui neque de alienis uitiis quicquam habebat 
 neque suarum uirtutum erat inanis et uacuus, qui erat iustitiae 
 fructu repletus.

Sed haec moralia, illud mysticum quod uenit ad eum Laban,

 

 
 
 
 hoc est dealbatus, quia et Satanas transfigurat se in angelum 
 lucis, et coepit ab eo sua requirere. respondit ei Iacob: cognosce 
 si quid est tuum apud me, hoc est: nihil tuorum 
 habeo. quaere, si quid agnoscis uitiorum tuorum et criminum. 
 nihil mecum abstuli fraudum tuarum dolique consortia ulla non 
 habeo, omnia tua tamquam contagium refugi. et quaesiuit Labau 
 et nihil suum repperit. quam beatus uir, in quo inimicus nihil 
 inuenit quod suum posset dicere, in quo diabolus nihil offendit 
 quod suum agnosceret. inpossibile uidebatur istud in homine, 
 sed typum gerebat eius, qui dixit in euangelio: ueniet huius 
 mundi princeps et in me inueniet nihil. nihil est 
 enim quicquid est diaboli, quod nullam potest habere perpetuitatem 
 atque substantiam.

ipse autem est qui praefigurabatur 
 in Iacob dominus Iesus, duorum uir coniugiorum, hoc est 
 consors quidam legis et gratiae, qui uirginem Rachel ante 
 dilexit et praedestinatam sibi in coniugium pio amabat affectu. 
 sed quoniam Lia tamquam lex subintrauit et oculis infirmior 
 obrepsit tamquam synagoga, quae mentis caecitate Christum 
 uidere non potuit, superabundauit gratia sanctae Rachel, quae 
 supra primum illud est expetita coniugium, quae ecclesiae 
 principatum futurum iam tunc nominis sui interpretatione 
 signabat, beata Rachel, quae abstulit obprobrium suo partu: 
 beata Rachel, quae abscondit cultus erroresque gentilium. 
 quae simulacra eorum plena esse inmunditiae declarauit. nemo 
 -credat paternae pietatis laesam esse reuerentiam, quod stante

 

 
 
 
 patre sedit, quoniam scriptum est: qui plus fecerit patrem 
 aut matrem quam me non est me dignus. ubi causa 
 agebatur religionis, lides debuit sedem habere iudicii et quasi 
 rea stare perfidia. 
 
 Haec eo usque probata sunt, ut proficiscenti Iacob sancto 
 angeli dei occurrerent.

denique uidit castra dei adplicantia et 
 ait: castra dei haec sunt; perfectis enim et fidelibus diuina 
 solent adesse praesidia. perfectus autem cogitabat de 
 reconciliatione fraterna, ita ut humilitate eum inuitaret, officiis 
 adquireret, muneribus quoque emendum putaret. occurrit itaque 
 fratri cum uxoribus et pignoribus suis, ut, etiamsi ipsi indignaretur, 
 necessitudinis obsequiis inflecteretur.

et adorauit 
 septies in terra. quid sibi istud uult esse? lex dicit: 
 dominum deum tuum adorabis et ipsi soli seruies, 
 et hic adorat intemperantem, iracundum, minantem parricidale 
 flagitium. an terram adorauit illam humano cruore concretam. 
 serpentum infusam uenenis aut ieiuna infelicem glarea aut 
 duris atque asperis inhorrentem cautibus? quid sibi etiam 
 uult quod septies adorauit? haereret absolutio, nisi illud 
 occurreret, quod Petro in euangelio interroganti: si frater 
 meus in me peccauerit, quotiens remittam ei? 
 usque septies? respondit dominus Iesus: non solum 
 septies, sed etiam septuagies septies. hoc igitur 
 prophetico spiritu sanctus patriarcha significat in aduenientem

 

 
 
 
 respiciens, qui non solum usque septies, sed etiam usque 
 septuagies septies ueniam fratri relaxari iuberet, ut eius 
 contemplatione conuentus Esau iniuriam, quam se accepisse 
 putabat, remitteret fratri et quamuis laesus rediret in gratiam, 
 quia propterea suscepturus erat carnem dominus Iesus et 
 uenturus in terras, ut multiplicatam nobis donaret ueniam 
 delictorum.

Denique petiturus a fratre concordiam dormiuit in castris. 
 perfecta uirtus habet tranquillitatem et stabilitatem quietis; 
 ideo dominus donum eius perfectioribus reseruauit dicens: 
 pacem meam relinquo uobis, pacem meam do uobis. 
 perfectorum est enim non facile mundanis moneri, non turbari 
 metu, non exagitari suspicione, non terrore concuti, non dolore 
 uexari, sed quasi in litore tutissimo aduersum insurgentes 
 fluctus saecularium procellarum mentem inmobilem fida statione 
 placidare. hoc firmamentum Christianis mentibus Christus 
 inuexit, pacem internam inuehens animis probatorum, ut non 
 turbetur cor nostrum neque exagitetur animus. hanc pacem 
 super omnem mentem esse apostolus doctor asseruit dicens: 
 et pax dei, quae superat omnem mentem, custodiet 
 corda uestra et sensus in Christo Iesu. fructus itaque 
 pacis est non perturbari in pectore. denique uita iusti quieta 
 est. iniustus autem inquietudinis et perturbationis plenus est. 
 itaque amplius suis suspicionibus adfligitur impius quam alienis 
 plerique uerberibus maioresque uibices uulnerum in eius animo

 

 
 
 
 sunt quam in eorum corpore qui ab aliis uerberantur.

grande 
 est intra se aliquem tranquillum esse et sibi conuenire. foris 
 pax aut inperatoris sollicita prouidentia aut manu militum 
 quaeritur aut bellorum prospero cedit euentu aut internicione 
 aliqua barbarorum, si in se hostili motu sua arma conuertant. 
 in ea pace nulla nostra uirtus, sed euentus est. certe gloria 
 pacis illius ad inperatorem refertur, istius pacis fructus in 
 nobis est, quae est in mentibus singulorumque tenetur affectibus. 
 istius pacis maior est fructus, quo spiritalis nequitiae 
 temptamenta quam quo arma hostilia repelluntur. ista pax 
 sublimior, quae corporalium passionum excludit inlecebras 
 perturbationesque mitigat quam ea quae barbaricos sedat 
 incursus; plus est enim clauso intra te hosti resistere quam 
 remoto.

Itaque Iacob, qui cor suum. ab omni simultate mundauerat 
 et pacificum affectum gerebat, postquam reiecit omnia sua, 
 solus remansit et luctatus est cum deo. quicumque enim 
 saecularia neglegit ad imaginem dei similitudinemque propius 
 accedit. quid est enim luctari cum deo nisi uirtutis suscipere 
 certamen et cum superiore congredi potioremque ceteris 
 imitatorem fieri dei?. et quia insuperabilis erat fides eius atque 
 deuotio, secreta ei dominus mysteria reuelabat tangens latitudinem 
 femoris eius, eo quod ex eius erat generatione dominus 469 
 Iesus oriundus ex uirgine, qui deo nec inpar nec inaequalis 
 esset. cuius crucem obstupescentis femoris latitudo signabat, 
 eo quod diffusa per uniuersum mundum remissione peccati 
 salutaris foret omnibus, qui stupore sui corporis ac sopore

 

 

 

 
 
 
 resurrectionem tribueret defunctorum. unde non inmerito 
 exortus est sol sancto Iacob, cuius generi crux domini salutaris 
 inluxit, simul quia sol ei oriatur iustitiae qui deum cernit, 
 quia ipse est lumen aeternum.

claudicauit autem Iacob a 
 femore suo. propter hoc non manducant hodieque 
 filii Istrahel neruum. utinam manducassent et credidissent! 
 sed quia non erant facturi uoluntatem dei, ideo non manducauerunt. 
 sunt et qui ita accipiant, eo quod ideo claudicauerit 
 ab uno femore Iacob, quia duobus populis ex eius generatione 
 manantibus unius stupor iam mox circa fidei gratiam declarabatur 
 futurus. ipse est ergo populus, qui stupore perfidiae 
 claudicauit.

Denique non multo post reuelationem istiusmodi cum esset 
 ab alienigenae filio Dina, Iacob filia, deflorato uirginitatis 
 pudore temerata, fratres eius, qui non intellexerunt mysterium, 
 alienigenas, qui societatem fidei per coniunctionem generis 
 offerebant, uindictae studio peremerunt, Iacob autem, qui 
 morali mansuetudine clementiam diligebat uel mystico spiritu 
 sacramentum congregandae ex gentibus praeuidebat ecclesiae, 
 inuitus et dolenter scaenam illam exactae ultionis accepit. 
 unde prophetanti aduentum domini Iesu responsum diuinum 
 est datum: exsurgens ascende in locum Bethel, hoc 
 est in domum panis, ubi natus est Christus, sicut Michaeas

 

 
 
 
 propheta testatur dicens: et tu, Bethleem, domus Ephratha, 
 non es minima, ut sis inter principes Iuda. ex 
 te enim exiet princeps in Istrahel. et egressus 
 eius ab initio a diebus saeculi. uere domus panis. quae 
 domus Christi est, qui nobis panis salutaris aduenit e caelo, 
 ut iam nullus esuriat cibum sibi inmortalitatis adquirens. ibi 
 iubetur habitare patriarcha, ibi aram deo facere, qui apparuit 
 ei. ibi deos accepit alienos et abscondit eos sub lentisco, ibi 
 quoque sepulta est Rachel in uia inquit Ephratha; haec 
 est Bethleem. ibi etiam columnam statuit Iacob supra 
 monumentum eius. 
 
 Quanta mysteria, quia ibi est ecclesia dei, in qua apparet 
 deus et loquitur cum seruulis suis !

ibi eripiuntur et absconduntur 
 simulacra gentium; fides enim ecclesiae omnem obseruantiam 
 gentilitatis aboleuit. sed cur sub lentisco absconderit 
 quaero. certe genus istud infructuosum est. ibi ergo sunt dii 
 gentium, ubi nullus est fructus. ibi inaures gentilium infodiuntur, 
 quas dederunt Iacob, ut iam nouam linguam audire 
 adsuescant, ueterem perfidiae somnum nesciant, obsurdescant 
 aures eorum sacrilegio, emundentur ad gratiam. non inmerito 
 sanctus ibi Danihel falsum aduersum Susannam testimonium 
 deprehendit. ibi enim uolebat adhuc radices suas locare perfidia, 
 sed latere non potuit, quia prophetico spiritu deprehensa est. 
 congruus autem error presbyteri uerae confessioni, ut ibi

 

 

 
 
 
 contaminatam diceret castitatem, ubi gentium defossa simulacra 
 sunt, sed ueritas ecclesiae non texit perfidiam, sed 
 abscondit et aures gentilitatis obstruxit.

conuenienter quoque 
 ibi sepulta est sancta Rachel, quia omnes qui baptizantur in 
 Christo consepeliuntur cum eo. sic enim docemur dicente 
 apostolo: consepulti enim sumus cum illo per baptismum 
 in mortem, ut quemadmodum ille surrexit a 
 morte per uirtutem propriam suscitatus, ita et nos 
 eius gratia resurgamus. tunc igitur uere absconditur 
 omnis error gentilium, cum quis fuerit ablutus a uitiis, quia 
 confixus cruci uetus homo noster nescit iam ueteri seruire 
 peccato. conpetenter etiam columna statuitur supra monumentum 
 Rachel, quia ecclesia est columna et firmamentum ueritatis.

I Senuit autem Iacob et ante iam senuerat moribus, sed 
 certabant in eo inpigra uiuacitas iuuentutis et tranquillitas 
 senectutis. est enim et senectus uirens gratia et iuuentus 
 cana consiliis, de qua dicit scriptura: senectus enim 
 uenerabilis et aetas senectutis uita inmaculata. 
 ex hac uita fuit Iacob, qui bonis operibus praeuenit tempus 
 longaeuae senectutis, ut et fructum eius ante tempus carperet 
 et postrema eius in tempore non timeret. beatus quidem et 
 iuuenis, qui bene uiuit, sed beatus et senex, qui bene uixit. 
 quod enim iuuenis sperat adeptus est senior, quod senex fuit 
 optat hoc esse qui iuuenis est. certe hic inquieti maris longiore 
 sibi adhuc cursu manente iactatur fluctibus, senex uero sicut 
 in portu ita in statione est senectutis. erat itaque huiusmodi 
 Iacob, qui uix speranda iuuenibus bona incolomi et tuta

 

 
 
 
 gratiae claue iam clausa et obsignata retinebat. quod autem 
 possideas eo quod adhuc speres praestabilius est. erat ergo 
 senex Iacob, ad quem iuuenes aduersa temporis alicuius 
 tempestate perculsi tamquam in portum sese recipiebant, ipse 
 autem tamquam in specula uitae huius positus sollicito praetendebat 
 adfectu et longe ante rebus dubiis praeuidebat remedia. 
 
 i Denique fames erat in tota terra: senex depositus quae 
 alacres iuuenes ignorabant primus utrum audierit.

... uidero. 
 interim primus admonuit filios suos in Aegypto exuberare 
 frumenta. eo proficiscendum, ut emerent quae sibi ad usum 
 necessaria forent. libenter etiam ipse iuuenum consiliis adquiescebat, 
 ut etiam filium iuniorem simul mitteret. et renuntiantibus 
 illis quod Ioseph filius suus uiueret infracto licet 
 corpore, sed uiuida animi uirtute non expectauit ut filius ad 
 se ueniret, sed ipse magis perrexit ad filium; pietati enim 
 mensura ordinis non praeponderat. nulla itaque sensit inpedimenta 
 fessae senectutis, cum pergeret; pietas enim leuabat 
 laborem. uerum ubi recepti filii fructu potitus aliquanto exacto 
 tempore, septem decem uidelicet annorum, quod secundum 
 illam patriarchae longaeuitatem exiguae portionis tempus est, 
 finem uitae sibi adpropinquare cognouit, uocauit Ioseph filium 
 et per generationis suae futurum heredem constrincxit eum, ne 
 in Aegypto sepeliretur, acceptaque fide, cum paulo post 
 infirmaretur et uenisset ad eum filius suus Ioseph: uelut

 

 
 
 
 resumptis uiribus sedit supra lectum suum et benedixit patriarchas 
 duodecim et prophetauit.

Dicant nunc aliqui. non beatum Iacob, cum in ipsis mortis 
 esset diebus, qui paene plura cum deo quam cum hominibus 
 alloquia miscebat, non beatum, cum oculi eius grauarentur 
 in senectute et non posset uidere; uidetur enim quibusdam 
 caecitas esse grauis aerumna calamitatis. sed tunc quoque 
 beatus Iacob, quia discernebat spiritu quos oculis discernere 
 aspectuque non poterat. uidebat futura, qui aestimabatur non 
 uidere praesentia. denique errauit et ipse Ioseph, ut, cum ad 
 dexteram eius adplicasset filium suum seniorem et ad sinistram 
 ipsius, hoc est Iacob, adplicasset filium iuniorem, ut aetatis 
 ordo benedictionis ordinem reseruaret, extenderet Iacob dexteram 
 super nepotem iuniorem et sinistram super seniorem nepotem 
 et uolenti filio patriam dexteram supra Manassen seniorem 
 conuertere responderet: scio, fili, scio: et hic erit in 
 populum et hic exaltabitur; sed frater eius iunior 
 maior illo erit. et* causam praelationis adiuncxit dicens: 
 semen eius erit multitudo gentium. adeo melius 
 inpedito licet corporis aspectu uidebat, ut uidentem doceret 
 errasse. quis enim melius uidet quam qui uidet Christum? 
 aut quis potest dicere oculis inpeditum eum qui uidebat in 
 Christo ecclesiam refulgentem ? nonne igitur clarum est quod 
 debilitas beatitudinem impedire non possit? ille oculorum 
 impeditus munere, ille defatigatis corporis uiribus. in lecto 

 

 
 
 
 tamquam in sepulchro corpus relinquens adsurrexit in se et 
 longe ab aliis atque intra semet ipsum sese colligens praesentibus 
 se rebus subduxerat et nouissimorum dierum futurae 
 miscebatur aetati. sic enim scriptum est: adnuntiabo inquit 
 uobis quae occursura sunt uobis in nouissimis 
 diebus.

Quid igitur ei deerat, cui deus aderat, qui ei profecturo 
 dixerat: descendam tecum in Aegyptum, et ego deducam 
 te in perpetuum? nec defuit, quando in eo sanctus 
 spiritus loquebatur. quis tam potens in suo domicilio quam 
 iste in alieno? quis tam abundans in ubertate quam iste in 
 fame? quis tam fortis in iuuentute quam iste in senectute? 
 quis tam actuosus in negotio quam iste in otio? quis tam 
 uelox in curriculo quam iste in lectulo? quis tam laetus in 
 flore adulescentiae quam iste in mortis confinio ? quis tam 
 diues in regno quam iste in peregrino loco? denique reges 
 benedicebat. nec inmerito pauper non erat, qui nullo indigebat. 
 pauper non erat, qui se pauperem non putabat. et quis pauperem 
 dicat, cuius conuersatione dignus orbis terrarum non fuit, 
 et ideo conuersatio eius erat in caelo? hic uero praediues in 
 diuitiis simplicitatis et sinceritatis, decorus maiore animae 
 quam corporis pulchritudine, quae marcescere non nouit, aetate 
 inpiger, cui liceret, cum uellet, corporeo isto exire gurgustio 
 et superna paradisi mentis uigore penetrare, exultans spiritu, 
 cum sepulchri extrema mandaret. non enim terreno se tumulo 
 claudendum, sed superno recipiendum domicilio praesumebat. 
 et ideo tamquam alteri mandabat sepulchrum, sui autem 
 securus mortem illam inmortalitatem putabat. uidebatur 
 corporis inplicatus impedimento et uigilanti in futura tempora

 

 
 
 
 praecurrebat affectu dicens de persecutoribus domini. qui de 
 tribu Symeon et Leui auctores erant nequitiae processuri: in 
 consilium eorum non ueniat anima mea et in occursum 
 eorum non contendant uiscera mea. quis autem 
 tam ualidus in uirtute quam iste fortis in infirmitate, qui 
 dicebat: maledictus furor eorum, quia superbus 
 et temerarius, et ira illorum, quia indurata est. 
 diuidam illos in Iacob et dispergam illos in 
 Istrahel?

Quis uero tam canorus cantibus quam iste uocibus, qui 
 toto auditus est mundo, qui per omnes populos, per omnes 
 auditur aetates? quis tam suauis numeris septem uocum 
 differentias oblocutus quam iste septemplici spiritus sancti 
 gratia resultauit? qui licet membra resolutus tamen adtollens 
 se animo et erigens spiritu corporis sui tamquam citharae 
 harmoniam dissoluta membrorum conpage destructam alta\', 
 mente despiciens non requirebat, sed otiosam iacere humi 
 patiebatur, ipse autem cantu se mulcebat interno et prophetico 
 se modulamine delectabat dicens: Iuda, te conlaudent 
 fratres tui. manus tuae super dorsum inimicorum 
 tuorum; adorabunt te filii patris tui. catulus leonis 
 Iuda: ex germine mihi ascendisti: recumbens dormisti 
 ut leo et tamquam catulus leonis. quis excitabit

 

 
 
 
 illum? et infra: lauabit in uino stolam suam et in 
 sanguine uuae anaboladium suum. hilares oculi eius 
 a uino et dentes candidiores lacte. qui cantus dulcior, 
 qui sonus suauior quam remissio peccatorum et resurrectio 
 mortuorum? hunc cantum sanctus Dauid ille, diuinae organum 
 uocis et dominici sermonis interpres, cithara cecinit spiritali. 
 his modulis gratiae sublimem illum animum mentemque 
 mulcebat. hoc cantu mundi istius aspera mitigauit, hoc sonitu 
 saeculi dura molliuit, hoc psalterio terrorem mortis infregit, 
 hac suauitate cordarum inferna calcauit.

sed audiamus etiam 
 alia quae sanctus patriarcha Iacob admirabili illo suae organo 
 mentis increpauit: Nephthalim uitis remissa, porrigens 
 in germine suo decorem. filius meus ampliatus Ioseph, 
 filius meus ampliatus, zelo adpetitus filius meus, 
 filius meus adulescentior, ad me reuertere et infra: 
 praeualuit super benedictiones montium manentium 
 et desideria aeternorum collium. quid dulcius benedictione, 
 quid gratius aeternitate? et ipsa uerba sunt cantus et 
 in uerbis magna uotorum sunt praemia, meritorum fastigia. 
 
 Quid suauius sancto Ioseph, qui nos liberauit ab obprobrio 
 crucis dominicae sacramento?

sicut enim maledictum factus 
 est Christus, ut maledictum solueret legis, et peccatum factus 
 est, ut mundi peccatum tolleret, ita obprobrium factus est, 
 ut gentilitatis auferret obprobrium, sed illud obprobrium

 

 
 
 
 Christi thensauris Aegypti pretiosius aestimatum est. et ideo 
 Moyses Pharao regis aulam reliquit et fidei elegit obprobrium, 
 cui se obprobrio maria diuidebant. ipse ergo Nephthalim uitis 
 totum remissa per mundum, ut omnibus populis ubertatem 
 poculi spiritalis infunderet, ipse est ampliatus, habens nomen 
 super omne nomen, qui quoniam se pro omnibus obtulit morti, 
 ideo audit a patre: ad me reuertere. loquebatur Iacob et 
 deus audiebatur. ille benedicebat et dominus personabat 
 dicens filio: ad me reuertere, hoc est post passionem reuertere. 
 reuertere ad sedem tuam, reuertere cum tropaeo, reuertere ad 
 me, ut te resurgentem defuncti sequantur et tua potestate 
 pariter atque exemplo resurgant, ut fias primogenitus ei 
 mortuis, ut ad dexteram sedeas patris. unde et filius dixit: 
 amodo uidebitis filium hominis sedentem ad dexteram 
 uirtutis.

neget quis beatum Iacob in ipso mortis 
 supremo, qui diuina fundebat oracula? neget beatum Ioseph 
 in carcere, ubi sapientiae spiritu interpretabatur somniorum 
 quae audierat ueritatem et futurorum seriem reuelabat? neget 
 beatum Esaiam, cum medius secaretur, Hieremiam, cum 
 mergeretur, Danihel sanctum, cum inter leones staret intrepidus 
 et prandium ei raptus ab angelo propheta deferret? 
 non utique ideo beatus, quia alienum prandebat piandium, I 
 sed quia meritis suis inpasta leonum ora claudebat. quis 
 autem non beatam dixerit matrem Machabaeorum, quae septem 
 filiorum funeribus octauam se addidit ad laudem caelestis 
 triumphi ?

Nec te Eleazare, praetermittam, utpote sacerdotem sacerdos, 
 sed tuis iuuandus oratis, qui genus sacerdos, peritus in lege, 
 maturus aeui, cum oblatus esses Antiocho persecutori, nec 
 temptamentis potuisti capi nec praemiis inflecti nec suppliciorum 
 acerbitatibus frangi. denique a blandimentis coepit, quia 
 iudicabat tormenta sua posse superari. (erubesco) inquit 
 \'canitiem tuam, reuereor senectutem, miror prudentiam: cur 
 abstinendum bonis epulis putas, quas natura largitur? relaxa 
 istiusmodi peruicaciam, expergiscere aliquando, dum adhuc 
 malo tibi persuadere quam extorquere, ne uictus suppliciis 
 facias quod refutas ratione inuitatus.) ad haec respondit senex: 
 (nos, Antioche, non intentione ducimur, sed reuerentia legis 
 tenemur, quae a suilla carne abstinendum praecepit. pulcherrimam 
 creaturam iudicas, negare tamen non potes quod potior 
 sit temperantia quam uoluptas, potior legis oboedientia quam 
 praeuaricatio. quodsi hoc leue putas, ut carne uescamur 
 suilla, qui in minimis legem contempserit quomodo in magnis 
 tenebit? aut si pretiosa est creatura istiusmodi, uindicaris, 
 cum eo quod sit pulcherrimum defraudamur. abstinentia 
 autem nostra disciplina est castimoniae. discimus enim resecare 
 luxuriam, cupiditates uincere, excludere concupiscentiam, delectationibus 
 corporis obuiare. fortitudinis quoque exercitium est 
 poenis pro lege non cedere, iustitiae quoque insigne atque 
 prudentiae, ut quod sequendum elegimus timore dei morte 

 

 
 
 
 proposita reseruemus. quis escam imperet liberis? quis autem 
 se ridendum praebeat, ut in hoc seruiat? sed non ridebis. 
 non sum ita senex, ut mihi non iuuenescat animi fortitudo.\'

E Suspensus itaque cum hine atque inde grauit ir uerberaretur\' 
 nec iam ferrent senilia membra uerberum poenas, lassatis 
 carnificibus atque extensoribus in terram deflexus inflexibilem 
 mentem gerebat. et quidam seu longaeuam miseratus aetatem 
 seu temptamentis circumuenire, desiderans \'responde\' inquit 
 tantummodo te manducaturum: nos te escae eius inmunem 
 praestabimus). at ille clamans: \'nequaquam contingat mihi, ut 
 fiam senex incentiuum iuuenilis erroris, qui huc usque eram 
 salutaris forma instituti. his ergo ludibriis, ut paululum uiuam, 
 lucrabor et totius uitae labores addicam breuis uiatico 
 senectutis? senectus portus debet esse, non naufragium uitae 
 superioris. non te negabo, lex patria, non abiurabo uos, sancta 
 instituta maiorum, non decolorabo uos, infulae sacerdotales, 
 non te perfidiae puluere turpabo palam, canities). quid multa? 
 inmoriendo tormentis factus est ceteris magisterium perseuerantiae, 
 qui electus erat ad infirmitatis exemplum. beatus 
 igitur, in quo non potuerunt tormenta rationem uincere. an 
 non beatus qui potuit uirtute animi uictor esse poenarum

 

 
 
 
 pietatisque remigio seruare integram in tantis fluctibus passionem 
 ?

Post ipsum statuti sunt septem pueri cum matre. insultare 
 licet tyranno, qui dum callide a sene incipiendum putat, magistrum 
 elegit, qui discipulos faceret fortiores, quorum uelut 
 puerilem aetatem praemiis prouocabat ad culpam, urgebat 
 terroribus ad formidinem. at illi non degeneres tanto duce 
 respondent: quid contemnis < nos ) uel circumscribis ut pueros? 
 sed fides cana est, sed ualida disciplina. experire certe, subice 
 quibus placet poenis puerilia uiscera, non inuenies corda 
 puerilia, nec potentiores erunt tormentorum machinae quam 
 legitimae obseruationis excubiae. quem uicit senectus superabit 
 aemula senectutis pueritia. sequimur patrem filii, discipuli 
 doctorem. collige suppliciorum instrumenta proposita: 
 meditationem patientiae, non terrorem inscitiae adferunt, dum 
 uidentur\'.

iussit maximum natu eligi. at ille ridens: (recte 
 naturae ordinem seruas. sed cur dei legem temerandam putas? 
 et pro pietate quidem omnes maximi sumus: sed tamen a 
 me inchoatum gaudeo. quid quaeris, tyranne ? confiteor nos 
 summo deo seruire. et doces quid agere debeamus. si tanta 
 pertinacia uis extorquere ueritatem, cur non omni uirtute nos 
 eam tenendam putemus?\' quid plura? adhibentur uariarum

 

 
 
 
 genera poenarum. sed uicit pietas inmanitatis furorem: exclusa 
 est anima, non religio.

Secundus accessit nec degener fratris munia piae confessionis 
 inpleuit. et cum detraheretur membrana capitis, respondit: 
 \'aufertis quidem membranam, sed habeo galeam spiritalem, 
 quam non potestis auferre\'. et uere nemo auferre hanc galeam 
 potest, sicut postea apostolus docuit in ecclesia domini: 
 qui a caputuiri Christus est et eius sumus membra. 
 recte puer istam diuino spiritu doctrinam apostolicam praeuidebat. 
 exuebant inmanes bestiae conum capitis et pardalicis 
 feritatibus saeuiebant. at ille deficiens \'quam dulce est\' inquit 
 <mori pro religione, quam suauis omnis acerbitas mortis pro 
 pietate, quia manet horum remuneratio laborum! tua sunt, 
 rex, grauiora tormenta, tu <ta>citis. uehementius torqueris suppliciis, 
 quia uides te uinci in potestate.\'

Et hoc defuncto tertium statui sibi iussit. et cum eum 
 partim temptaret insidiis, partim cuperet terrore percellere 
 respondit ad eum: \'non faciam uoluntatem tuam nec succumbam 
 imperio tuo. per beatam illam fratrum passionem et 
 nobilitatem non negabo piam germanitatem. quaeuis adhibeto 
 supplicia, quibus magis urguens hoc proficies asperitate 
 poenarum, ut maiora testimonia nostrae germanitatis accipias). 
 iussit itaque ei linguam amputari. at ille clamans \'uictus es\' 
 inquit, \'Antioche, qui organum uocis abscidi iubes. confessus

 

 
 
 
 es te respondere non posse rationi maioraque probas linguae 
 nostrae flagella quam tua uerbera. nos enim tua uerbera non 
 timemus. tu nostrae uocis flagella non potes sustinere. sed haec 
 flagella pietatis sunt, tua flagella perfidiae. sed etiam lingua 
 sublata grauius te suo cadens murmure flagellabit. euadere 
 te putas, Antioche. si uocem eripias? et tacentes deus audit 
 et magis audit. ecce aperui os meum, laxaui linguam meam. 
 abscide linguam, sed non abscides constantiam, non uirtutem 
 auferes, non rationem obliterabis, non eripies testimonium 
 ueritatis, non eripies cordis clamorem. si lingua amputetur, 
 sanguis clamabit et dicetur tibi: uox sanguinis fratris 
 tui clamat ad me. audit enim sanguinis uocem, qui audit 
 internas cogitationes — \'tenebrae licet operiant et parietum 
 saepta circumdent\' dicat inpius, quia nullus sibi testis adsistat — 
 explorat uniuersa, uidet omnia deus, nec est aliquod facinus 
 quod possit latere omnium iudicem, qui cognoscit uniuersa, 
 antequam fiant. quid uerba damus? loquaciora sunt uulnera: 
 etsi uulnera tegantur, etsi abscondatur cicatrix, non absconditur 
 fides. nec tamen plaudas quod auferendo linguam confessionem 
 laudis eripias. satis iam deum sermone laudauimus, nunc 
 passione laudemus\'.

Et hoc perempto iussit quartum uinciri ad rotam, ut eius 
 uertigine membris omnibus solueretur. at ille cum torqueretur 
 inmaniter \'dissoluis\' inquit \'corporis membra, sed adiungis 
 gratiam passioni nec eripis solacium morti.\' est enim uox 
 tonitrui in rota, quia in bono et inoffenso uitae istius cursu 
 caeleste resultat oraculum, sicut in Iohanne et in Iacobo tonitrui

 

 
 
 
 filiis resultabat. itaque illud quod legi nunc manifestius 
 recognosco, quia rota intra rotam currit nec impeditur. teres 
 enim uita sine ulla offensione in quauis passione uersatur et 
 intra haec quoque rota currit. currit lex intra gratiam et 
 obseruantia legis intra diuinae curriculum misericordiae est: 
 nam quo magis uoluitur, plus probatur. \'potius est hic ab 
 impiis aduersa tolerare, ut ibi a domino consolationem inuenire 
 possimus\'. et iste consummans cursum suum abrupit spiritum 
 animamque uictor effudit.

Quintus cum sisteretur, caeso prius eidem ignes iussit 
 admoueri, subici incendia. manabat e uulneribus cruor et 
 effossis ulceribus sanguis effusus ipsos flammarum extinguebat 
 globos, at ille inter ignium crepitus audiebatur dicens: 
 \'gratias tibi, domine, quod dedisti nobis dicere: transiuimus 
 per ignem, sicut alibi idem dicit tuus propheta: igne 
 nos examinasti, sicut igne examinatur argentum.; 
 adstabo tibi sicut aurum purgatus incendio, et si quid fuit 
 culpae, ignis exussit\'. itaque et iste transfiguratus a corruptela 
 ad incorruptionem uitam exalauit.

Sexto quoque admota tormenta sunt. at ille \'noli\' inquit 
 \'frustra errare et tuae hoc adscribere potestati, quod ista 
 aduersum nos exerceas. nostrorum hoc delictorum est pretium, 
 ut peccantes puniamur, et gratias domino, quod hic a nobis 
 duplicia peccata exiguntur, ut ibi nobis consolatio deferatur. 
 gratias autem et tibi, quod tam durus et inmitis es, ut talibus 
 nostris suppliciis dominus, in quem peccauimus, genti nostrae 
 propitius fiat. nos quoque ableuamus aerumnam, dum fidei\' 
 passionibus delectamur\'. et iste duris atque asperis dilaceratus,, 
 suppliciis adpositus est ad fratres suos.

Supererat iunior ex fratribus, et iam pudebat Antiochum 
 inmaturae aetati ita se fuisse ludibrio. itaque dolis eum desiderans 
 circumscribere pollicebatur honores, diuitias, amicitiam 
 suam, consortium secretorum. at uero pia mater monebat 
 filium dicens et huic sicut ceteris: \'nescio quemadmodum in 
 uterum meum introistis, neque ego spiritum donaui uobis 
 neque membra formaui, sed haec omnipotentis dei munera 
 sunt\'. putauit Antiochus uidens matrem sollicitam quod saluti 
 eius timeret et ipsi quoque suadere coepit, ut filium ab 
 intentione reuocaret. at illa uoce patria dicebat filio: (tu solus, 
 fili, superes, summa uotorum meorum; tu postremus clausisti 
 partus meos, tu postremus conclude gaudia mea. miserere 
 mei, quae te in utero tot mensuum curricula portaui, ne uno 
 momento confundas senectutem meam, ne decolores tot fratrum 
 tuorum tropaea, ne sacrum eorum comitatum relinquas, ne 
 consortium deseras. te adhuc isti expectant triumphi. aspice 
 in caelum, unde hausisti spiritum, ad patrem omnium, aspice 
 in terram, quae tibi ante alimoniam ministrauit, aspice ad 
 fratres, qui collegam requirunt, aspice ad matrem, quae tibi 
 lac dedi. redde mercedem pii sanguinis: noli a fratribus, noli 
 a matre diuelli. temporales opes sunt, quas promittit Antiochus, 
 temporales honores: perpetua corona, quae a deo omnipotente 
 defertur. nos mihi septem dierum dominus lumina dedit, 
 sextum iam diem clausi et omnium opera bona ualde. debes

 

 

 

 
 
 
 mihi, fili, ut quae in illis sex laboraui, in te requiescam septimo, 
 tamquam a saeculi iam operibus feriata. itaque proripiens 
 so iuuenis ait: quid sustinetis? et multa uociferans, 
 quod nequaquam diuelli posset a fratrum consortiis, quorum 
 multo beatiora essent funera quam regis imperia, cum urgeret 
 conuiciis regem, et ipse acerbis excruciatus tormentorum 
 generibus uitae huius munus absoluit.

INouissima mater oblata est neci. quis hanc beatam neget, 
 quae quasi septem uallata moenibus <stetit> inter corpora 
 filiorum nullum sentiens mortis incursum? quis inquam 
 de eius dubitet beatitudine, quae septem turribus circumdata 
 in paradisi sedem caput extulit, quae septem filiis cincta 
 sacratissimum deo chorum non solis canorum uocibus, sed 
 etiam passionibus ad concinendas domini laudes caelestibus 
 inuexit altaribus ? quam bonus fidei partus, quam tutus portus 
 iste pietatis, quam splendida lucerna ecclesiae septeno fulgens 
 lumine et octauo utero cunctis oleum luminibus subministrans! 
 de quibus pulchre dicitur: date partem illis septem et 
 illis quidem octo, eo quod in utroque numero consortium 
 gratiae consequantur in lege nutriti, per gratiam coronati, 
 septem tamquam in sabbato, octo tamquam in euangelio, 
 pia matre supplemento passionis adiuncta, quae in talibus 
 filiis integram pietatis formam et parturiuit et peperit.

Recurrunt in memoriam sermones sanctae feminae dicentis 
 ad filios: \'ego uos genui, ego uobis sucum lactis infudi: nolite 
 uestram nobilitatem perdere\'. sic aliae matres reuocare a 
 martyrio solent filios, non uocare. at ista in hoc maternum 
 ponebat affectum, si filiis uitam magis perpetuam quam 
 temporalem suaderet. spectabat itaque pia mater filiorum 
 certamina et, quamuis maternorum uiscerum conpassione 
 quateretur, pietatis studio premebat dolorem et offerente 
 Antiocho, cum posset salutem eligere filiorum, malebat periculum 
 conpressisque naturae gemitibus poenam filiis optabat 
 augeri, ut mors citius adpropinquaret. uidemus conuersa 
 nota matris in filios, ne quem superstitem derelinqueret, 
 sed omnes piae coheredes mortis adquireret.

sed nec filii 
 minores tali parente, qui se inuicem cohortabantur, qui 
 dicebant uno studio et quadam animorum acie: \'mortis 
 aduersae impetum proteramus. tunc enim uiuemus, cum 
 fuerimus mortui. nemo pietatis ordinem derelinquat, nemo 
 se subtrahat proelio triumphali. non homini, sed omnipotenti 
 deo nostras animas deuouimus. non homini, sed 
 auctori omnium militamus. talis haec pugna est, ut ille 
 gloriosius uicerit, qui crudelius fuerit occisus\'. itaque nemo 
 timuit, nemo trepidauit, nullus ex tot fratribus ad mortem 
 pigrior fuit, sed omnes tamquam ad inmortalitatis uiam ita

 

 

 
 
 
 ad mortem per acerba supplicia cucurrerunt. et mater consona 
 cernens filiorum agmina tamquam pia anima sui membra 
 corporis in filiis offerebat et per artus proprios uidebatur sibi 
 uotiua subire tormenta.

1Cadebant filii tormentis exulcerati, mortui super mortuos aduoluebantur, 
 corpora super corpora uolutabantur, capita super 
 capita exsecabantur, refertus locus erat cadaueribus filiorum: 
 non fleuit mater, non lamentata est, non oculos cuiusquam 
 pressit aut ora morientis, non lauit uulnera sciens gloriosiores 
 esse, si euiscerati et concreti pariter puluere et sanguine uiderentur, 
 quales solent de bello redire uictores, quales solent tropaea 
 ex hostibus reportare. non superiacienda uelamina, non prosequendas 
 exsequias nisi suae quoque comitatu mortis arbitrata 
 est. quae cithara dulciores ederet cantus quam monentes filii 
 in tam grauibus suppliciis ediderant ? erumpebat enim naturae 
 gemitus* et inuitis. spectares per ordinem peremptorum cadauera 
 sicut fila cordarum. audires eptachordum psalterium 
 triumphalibus gemitibus resultare. non sic inlecebrosi illi, ut 
 aiunt, cantus Sirenum traherent audientem; illi enim ad 
 naufragium trahebant, isti ad sacrificii uictoriam. nec sic 
 cycnea carmina aures animumque mulcerent; cycni enim 

 

 
 
 
 naturae sorte moriuntur, isti moriebantur amore pietatis. non 
 sic rauca resonant secreto in nemore columbarum murmura, 
 ut ultima uerba morientum cum summa suauitate resonabant. 
 nec sic luna inter stellas refulget, ut inter filios mater et 
 cum eos ad martyrium inluminatura deduceret refulgebat et 
 cum amplexa uictores iaceret in medio filiorum.

0 uere mater adamante fortior, melle dulcior, flore fraglantior! 
 o indissolubile pietatis uinculum! o uere ualida caritas 
 sicut mors, durus sicut inferi zelus deuotionis 
 ac fidei! nulla tantarum diluuia passionum tuam potuerunt 
 caritatem excludere, nulla undare eam flumina tantarum acerbitatum. 
 sicut arca in illo mundi diluuio totius orbis spatiis 
 innocua ferebatur, ita et tu aduersus fluctum tam grauium 
 passionum pietate immobilis restitisti et, cum posses salutem 
 filiorum eligere, noluisti. quo affectu prosequar uos, sanctae 
 matris pia pignora? quo penicillo sermonis mei describam 
 formae uestrae et animarum similitudinem ? stetistis inter 
 exercitus regios, quibus totus fuit orbis terrarum subactus, 
 quos India quoque in extremi maris secreta refugiens declinauit, 
 et soli de rege superbo sine bellico conflictu uictoriam

 

 
 
 
 reportastis. uicerunt in uobis sola arma pietatis; dedit poenas 
 tyrannus et quia uos non potuit uincere et quia atroci peremptus 
 est morte.