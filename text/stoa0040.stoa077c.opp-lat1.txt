Alacritatem caritatis uestrae quanto gaudio suscipiamus 
 agnoscitis. exultamus enim in domino deo nostro de quo apostolus 
 ait: ipse est enim pax nostra, qui fecit utraque 
 unum. agimus ergo eidem domino et saluatori nostro Iesu 
 Christo gratias, qui praestitit nobis, ut, antequam habeamus 
 fratris nostri Emeriti uoluntatem, iam cognouerimus quantum 
 diligit unitatem. quae tamen principia deus uoluerit ut de ore 
 ipsius audiremus accipite. mox ut ingressus est istam ecclesiam, 
 illo loco stans ubi primum coepimus cum eo colloquium, 
 inspirante domino, qui et cor instruit et linguam regit, ait 
 nobis: non possum nolle quod uultis, sed possum 
 uelle quod uolo. uidete quid promiserit qui se dixit non 
 posse nolle quod uolumus. si enim non potest nolle quod 
 uolumus, scit quid uelimus; hoc enim uolumus quod et uos 
 uultis, hoc omnes uolumus quod uult deus. quid autem 
 uelit dominus occultum non est. legitur enim testamentum 
 eius qui nos sibi fecit coheredes; in eo recitatur: pacem 
 meam do uobis, pacem meam relinquo uobis. siue 
 ergo cito siue sero, non potest nolle quod uolumus. moras 
 autem aliquas nobis facit secunda sententia: possum uelle 
 quod uolo. sic enim dixit: non possum nolle quod uultis, 
 sed possum uelle quod uolo. potest uelle quod uult, 
 sed non potest nolle quod uolumus. illud enim quod se dicit 
 posse uidemus. nam uult modo quod uult, ipsum autem quod 
 modo uult non uult deus. quid enim modo uult? esse in dissensione 
 a catholica ecclesia, esse adhuc in communione partis

 
 
 
 Donati, esse adhuc in schismate, esse adhuc inter illos qui 
 dicunt: ego sum Pauli, ego uero Apollo, ego uero 
 Cephae. sed hoc non uult deus, dum increpat apostolus: 
 diuisus est Christus? potest ergo uelle quod uult, sed 
 ad tempus, sed ad horam uerecundiae, non ad rationem sapientiae 
 potest uelle quod uult. nam modo hoc est quod uult 
 et potest uelle quod uult. sed quia non potest nolle quod 
 uolumus, nolit ocius quod uult et faciat quod uolumus. non 
 uos ergo permoueat, fratres, aliqua morula, dum quod uult 
 uult, sed orate ut faciat quod promisit, ut non possit nolle 
 quod uolumus. — et ab omnibus acclamatum est: aut hic 
 aut nusquam. — qui corda uestra declarastis uocibus, adiuuate 
 nos et orationibus. potens est dominus, qui praecipit 
 unitatem, mutare in melius uoluntatem. quod autem acclamauit 
 caritas uestra: aut hic aut nusquam, uocem in illum 
 uestrae caritatis agnouimus et amamus. hoc etiam nos non 
 nunc primum, sed semper cogitamus, semper optamus. idem 
 est et animus, quod praecipue necessarium est, fratris et 
 coepiscopi nostri, episcopi uestri Deuterii. olim nobis notus 
 est animus eius. nobiscum preces de hac re domino fudit cum 
 concilio, ubi hoc illis qui foris sunt promisimus et obtulimus. 
 iam de hac re subscriptiones nostrae retinentur. numquam 
 enim nos ita honorem nostrum fouemus, ut unitati inuideamus. 
 minores simus honore, cum simus maiores dilectione. nouimus 
 quemadmodum inuitanda sit infirmitas, ut perficiatur 
 unitas.

Nec ideo dicimus haec, fratres, quasi illi, qui sub schismate 
 remanserint, aliquam spem habeant ad dominum. multi 
 enim disputant parum intellegentes quid loquantur et dicunt:

 

 
 
 
 *si schismatici sunt, si haeretici sunt, quare sic illos suscipiunt?\' 
 audite, fratres mei. si (sic) eos susciperemus, iam istum susciperemus 
 fratrem nostrum Emeritum, siue bonum siue malum, 
 tamen fratrem. quod ideo dico, quia et ipse nouit per prophetam 
 nobis dictum esse quod illis etiam in collatione diximus: 
 dicite \'fratres nostri estis\' his qui uos oderunt. 
 oderunt nos, credimus finiendum esse quod odiunt: tamen 
 quamdiu odit \'frater audit. donec finiatur odium, erit nomen 
 in testimonium. non ergo sic illos suscipimus ut sunt — absit 
 a nobis; nam haeretici sunt —, suscipimus autem catholicos: 
 mutantur, suscipiuntur. sed propter malum quod habent non 
 in eis possumus persequi bona quae agnoscimus. malum enim 
 dissensionis, schismatis, haeresis malum suum habent, bona 
 uero quae in illis agnoscimus non sunt sua. domini nostri 
 habent bona, ecclesiae habent bona. baptismus non est ipsorum, 
 sed Christi. inuocatio nominis dei super caput ipsorum, quando 
 ordinantur episcopi, inuocatio illa dei est, non Donati. non 
 eum suscipio episcopum, si, quando est ordinatus, super 
 caput eius Donatus est inuocatus. in errante et deserente 
 milite crimen est desertoris, character autem non est desertoris, 
 sed imperatoris. sed frater noster non deseruit, ubi adhuc 
 numquam fuit, siquidem in illo desertoris error est natus, 
 quando est a desertore signatus. qui primo schisma fecit, qui 
 se ab ecclesia catholica separauit, cum his quos secum traxit 
 desertor fuit. ceteri a desertoribus signati sunt, non tamen 
 signo desertoris, sed signo imperatoris; non enim desertor 
 characterem suum fixit. quid est quod dico: desertor characterem 
 suum non fixit? Donatus non baptizauit in nomine 
 Donati. nam si Donatus, quando schisma fecit, in nomine 
 Donati baptizaret, desertoris characterem infigeret. ego quando 
 uocarem ad unitatem, si inuenirem desertoris characterem, 
 exterminarem delerem abolerem abicerem non approbarem

 

 
 
 
 respuerem anathemarem damnarem. nunc uero ipse desertor characterem 
 fixit imperatoris sui. deus et dominus noster Iesus 
 Christus quaerit desertorem, delet erroris crimen, sed non 
 exterminat suum characterem. ego quando uenio ad fratrem 
 meum et colligo errantem fratrem meum, attendo fidem in 
 nomine patris et filii et spiritus sancti. iste est character 
 imperatoris mei. de isto charactere militibus suis uel potius 
 comitibus suis, ut hunc inprimerent eis, quos congregabant 
 castris eius, praecepit dicens: ite, baptizate omnes gentes 
 in nomine patris et filii et spiritus sancti. 
 istum characterem a domino dictum omnibus credentibus 
 inprimendum quia nouerat Paulus, expauescit ad eos qui 
 uolebant esse Pauli et dicit eis: \'numquid Paulus pro 
 uobis crucifixus est? quid uultis esse mei et non 
 magis domini mei? quid uultis esse mei et non potius 
 cuius ego sum? agnoscite, aduertite characterem uestrum: 
 numquid in nomine Pauli baptizati estis?\' sic ergo 
 eos colligimus, ut non sibi blandiantur illi quos non colligimus. 
 et ipsi colligantur, non inflentur; ueniant, suscipientur. non 
 in eis odimus quod dei est, non odimus et ipsos, quia dei 
 sunt et quod habent dei est. dei sunt, quia homines sunt et 
 omnis homo creatura dei est; dei est quod habent nomen patris 
 et filii et spiritus sancti: baptismus trinitatis dei est, dei est 
 euangelium quod habent, dei est fides quam habent.

Et quid non habent, ait mihi aliquis, qui haec habent? 
 tu dicis: habent baptismum Christi? dico. tu dicis: habent 
 fidem Christi? dico. si ergo haec habent, quid non habent? 
 quid est baptismus? sacramentum. audi apostolum: si sciero 
 omnia sacramenta. multum est scire omnia dei sacramenta; 
 quantacumque sciamus sacramenta, quis nouit dei omnia sacramenta? 
 quid ait apostolus? si sciero omnia sacramenta,

 

 
 
 
 si habeam omnem prophetiam, adde adhuc: et omnem 
 scientiam. (sed de fide dixeras). audi adhuc: si habeam 
 omnem fidem. difficile est habere omnem fidem, quomodo 
 difficile est noscere omnia sacramenta. et quid est quod dicit: 
 (omnem) ita ut montes transferam, caritatem autem 
 non habeam, nihil sum? intendite, fratres, intendite, 
 obsecro uos, apostoli uocem et uidete, quare cum tantis laboribus 
 et periculis fratres nostros quaeramus. caritas eos quaerit 
 de cordibus nostris. propter fratres meos et propinquos 
 meos, dicit psalmus, loquebar pacem de te, ad sanctam 
 Hierusalem loquens. uidete ergo, fratres mei, quid dixit apostolus: 
 si habuero omnia sacramenta, omnem scientiam, 
 prophetiam, fidem — qualem fidem? — ita ut 
 montes transferam, caritatem autem non habeam, 
 nihil sum. non dixit: illa omnia nihil sunt,\' sed: si caritatem 
 non habeam, nihil sum. quis enim demens diceret: 
 nihil sunt dei sacramenta? quis demens diceret: nihil est prophetia, 
 nihil scientia, nihil fides? non illa nihil sunt, sed cum 
 illa magna sint, ego magna habens si caritatem non habeam, 
 nihil sum. magna illa sunt et magna habeo et nihil sum, si 
 caritatem non habeo, per quam mihi prosunt quae magna sunt. 
 si enim non habeo caritatem, illa inesse possunt, prodesse non 
 possunt.

Attende ergo, frater, attende, obsecro te. dicis mihi: 
 quid me quaeris? respondeo: quia frater meus es. respondes 
 mihi et dicis: si perii, quid me quaeris? et ego respondeo: 
 si non perisses, non quaererem. quid me quaeris? dicis mihi: 
 si perii, quid me quaeris? cum ego respondeam: quaero quia 
 peristi. et quare quaero, quo fructu quaero? ut aliquando 
 dicatur mihi: frater tuus mortuus erat et reuixit, 
 perierat et inuentus est. respondes et dicis mihi: sed 
 habeo sacramentum. habes, agnosco; propter hoc te quaero.

 
 
 
 magnam causam addidisti, quare diligentius te quaeram. ouis 
 es enim de grege domini mei, cum signo errasti; ideo quaero 
 magis, quia ipsum signum habes. quare unam ecclesiam non 
 possidemus? unum signum habemus; quare in uno ouili non 
 sumus? ideo te quaero, ut hoc sacramentum sit tibi in salutis 
 adiutorium, non in damnationis testimonium. nescis quia desertor 
 de charactere damnatur, de quo militans honoratur? ideo 
 te quaero, ut non pereas cum signo. salutis enim signum est, 
 si habeas salutem, si habeas caritatem. hoc enim signum salutis 
 extra tibi inesse potest, prodesse non potest. ueni, ut prosit 
 tibi quod habebas, non ut accipias quod habebas, sed ut prodesse 
 tibi incipiat quod habebas et accipias quod non habebas. 
 habebas enim signum pacis, ipsam pacem non habebas. in 
 domo illa, id est in te, discordia habitabat et in limine titulos 
 pacis figebat. agnosco titulos, sed quaero habitantem. lego 
 titulum pacis: baptismus in nomine patris et filii et spiritus 
 sancti. titulus pacis est, lego; quis habitet, quaero. fratrem 
 meum attendo, titulum pacis agnosco. ipsum et ego habeo, 
 intrare uolo. quid est \'intrare uolo\'? fratrem me accipe, ut 
 simul oremus patrem. \'non tecum oro\'. tituli pacis sunt, et 
 mihi discordia contradicit? plane laborabo adiuuante domino 
 eicere discordiam male possidentem et introducere pacem tamquam 
 legitimum possessorem. cum ergo discordiam excludo, 
 pacem introduco, titulos pacis quare depono? dico plane domino 
 meo: \'o Christe, qui es pax nostra, qui fecisti utraque unum. 
 fac nos unum, ut recte cantemus: ecce quam bonum et 
 quam iucundum habitare fratres in unum. introduc 
 concordiam, pelle discordiam; introduc te ipsum in titulos tuos. 
 tu mane, non alter possideat et de titulis tuis fallat. tu muta 
 istum contradictorem, qui una hora in cruce mutasti latronem.\'

Et certe uideamus quid habes. \'habeo,\' inquis, \'sacramentum, 
 habeo baptismum*. si dicam tibi \'proba\', ostendis mihi quid 
 acceperis, dicis quid confessus fueris, dicis quid teneas. agnosco, 
 non muto, non exsufflo; absit ut, cum quaero salutem 
 desertoris, faciam iniuriam imperatori. ergo probasti mihi quod 
 habeas sacramentum; exponendo sacramentum probasti mihi te 
 habere fidem. proba mihi quod habeas caritatem: tene unitatem. 
 nolo mihi dicas \'habeo caritatem\': proba. unum patrem habemus: 
 simul oremus. quid tu dicis, quando oras, rogo te? \'pater 
 noster qui es in caelis.\' deo gratias. secundum magisterium 
 domini nostri addidisti: qui es in caelis. singulos enim 
 patres habebamus in terris, unum inuenimus simul in caelis. 
 pater noster qui es in caelis: ipsum inuocas patrem. 
 pater noster unam coniugem habere uoluit. qui ergo adoramus 
 unum patrem, quare non agnoscimus unam matrem? si natum 
 te dicis de alia, et de sinu alieno ipsa te peperit. quod dixi, 
 non omnes intellegere potuistis. nouimus per legitimas coniuges 
 factum esse, ut etiam, qui non de legitimis coniugibus 
 nascerentur, in eadem hereditate sociarentur. hoc uoluntas coniugis 
 fecit. nam Ismahel exheredatus est. ipsum Sara pepererat, 
 etsi de utero alieno. Sara pepererat utero alieno, uoto suo. ipsa 
 enim dixit: uolo enim de ista mihi filios facias, et ideo 
 fecit Abraham. uxor enim non habet potestatem corporis 
 sui, sed uir; similiter uir non habet potestatem 
 corporis sui, sed mulier. nam filius esset, si non 
 superbisset; superbus est exheredatus Ismahel. erexit enim ancilla 
 ceruicem, ut diceretur: eice ancillam et filium eius; non 
 enim heres erit filius ancillae cum filio meo Isaac. 
 nam uis nosse quid ualeat pax, quid ualeat concordia, quid 
 ualeat humilitas, et quid impediat superbia? Ismahelem

 

 
 
 
 exheredauit, filios autem ancillarum de Iacob, quia et illi ut nascerentur 
 coniugia iusta uoluerunt, filios ergo ancillarum de Iacob 
 nouimus in unam hereditatem aduocatos. simul numerati sunt 
 omnes patriarchae duodecim; nullum ab altero uteri diuersitas 
 separauit, quia omnes caritas sociauit. quid interest ergo ubi 
 baptismum acceperis? baptismus meus est, dicit tibi Sara, 
 baptismus meus est, dicit tibi Rachel. noli superbire, ueni ad 
 hereditatem, maxime quia ipsa hereditas non est illa terra quae 
 data est filiis Iacob. filiis Israel data est terra; quanto a pluribus 
 possidebatur, tanto plus angustabatur. hereditas nostra 
 pax uocatur; testamentum lego: pacem meam do uobis, 
 pacem meam relinquo uobis. simul teneamus quod diuidi 
 non potest. non eam angustat numerosus possessor, quanticumque 
 uenerint, sicut promissum est: sic erit semen 
 tuum tamquam stellae caeli et sicut arena quae 
 est ad labium maris. in semine tuo benedicentur 
 omnes gentes. et uidi, inquit in Apocalypsi, multos in 
 stolis albis et habentes palmas, quos numerare 
 nemo potest, uenientes ex omnibus gentibus. ueniant, 
 pacem teneant. angusta non fit nostra possessio; angustias 
 non facit nisi sola dissensio. ecce, fratres mei, ut angustias 
 adhuc patiamur, dissensio facit fratris nostri: consentiat in 
 pace, et facta est latitudo.

Sed quid faciamus, nisi fraternam infirmitatem feramus 
 et non deficiamus? sudor iste meus credimus quod erit fructuosus. 
 dominus deus noster, qui uoluit ut ueniremus ad uos, 
 qui iussit ut eum quaereremus, qui fecit ut eum interim facie 
 tenus inueniremus, adiutos orationibus uestris faciet nos inuenire 
 cor eius, laetari de concordia eius, gratias agere deo de 
 salute eius, quam non potest habere nisi in ecclesia catholica. 
 extra catholicam ecclesiam totum potest praeter salutem: potest 
 habere honorem, potest habere sacramenta, potest cantare

 

 
 
 
 alleluia, potest respondere \'amen\', potest euangelium tenere, potest 
 in nomine patris et filii et spiritus sancti fidem habere et praedicare, 
 sed nusquam nisi in ecclesia catholica salutem poterit inuenire. 
 transeunt enim omnia ista, fratres mei. modo putat quia 
 magnus erit apud suos, si non consenserit et dictus fuerit martyr 
 partis Donati. absit! tollatur in nomine domini de corde eius iste 
 typhus. nouit et ipse, legit et ipse: si tradidero corpus 
 meum ut ardeam, caritatem autem non habeam, 
 nihil mihi prodest. ego non dico: si aliquas iniurias 
 quasi iactet se passum esse pro parte Donati aut aliqua damna 
 terrena, nihil ei prodest. ego plus dico: si patiatur foris inimicum 
 Christi, non catholicum fratrem suum quaerentem 
 salutem eius, sed inimicum Christi si foras patiatur et dicat ei 
 foras ab ecclesia Christi inimicus Christi: \'pone thus idolis, 
 adora deos meos\', et non adorans occidatur ab inimico Christi, 
 sanguinem fundere potest, coronam accipere non potest.

Ipsi nouerunt, quando in collatione nostra fuerunt quam 
 Carthagine habuimus, quomodo confessi sunt, quia parentes 
 eorum fecerunt persecutionem Caeciliano episcopo. tunc a 
 catholica discordantes schisma fecerunt. persecuti sunt illum 
 parentes ipsorum, id est primi qui fecerunt partem Donati 
 persecuti sunt Caecilianum. perduxerunt illum persequendo 
 usque ad iudicium imperatoris, miserunt crimina ipsius imperatori, 
 quae uera non existebant. iussit audiri causam imperator. 
 audita est apud episcopos, falsa illa crimina inuenta sunt, 
 absolutus est Caecilianus. nec illi a persequendo destiterunt, sed 
 imperatorem saepe interpellauerunt, ubi postea iudicem causae 
 constituerunt et ipse inter partes audiuit et cognouit. cognouit 
 imperator, innocentem Caecilianum iudicauit. et cum hoc obiceremus, 
 contenderunt nobiscum et dixerunt, quia Caecilianum 
 damnarit imperator in exilium. quod falsum est. sed tamen 
 uidete quid dixerunt, quia persequentibus maioribus suis

 

 
 
 
 adductus est ad imperatorem Caecilianus et missus in exilium. 
 gesta legimus, prosecutiones ipsius sunt, manus ipsius tenentur 
 subscribentis uerbis suis. intendite, obsecro uos, diiudicate 
 modo causam nostram. certe persecuti sunt maiores sui Caecilianum, 
 certe ad imperatorem perduxerunt, certe ut damnaretur 
 fecerunt. nolo dicere quia non est damnatus, nolo dicere 
 quia innocens est pronuntiatus, sed hoc sit quod dicunt. quando 
 eum persequebantur, quando damnari fecerunt, tunc quid erat 
 Caecilianus? quando persecutionem patiebatur a maioribus 
 istorum, quid erat? dicatur mihi: quid erat? christianus erat? 
 catholicus erat? aut quid erat? non dicunt non erat catholicus\', 
 sed \'criminosus\'. possunt ergo pati persecutionem a sanctis 
 homines criminosi. prorsus hoc accipiamus: criminosus erat 
 Caecilianus qui persecutionem patiebatur. sic enim non dico 
 (mentiebantur>, sed \'fallebantur\', ut et nos illis consentiamus: 
 \'criminosus erat\'. qui faciebant quid erant? quod uis elige. si 
 iniqui erant, desere iniquos, ueni ad nos; si autem sancti 
 erant, potest ergo fieri ut sancti persequantur iniustum. noli 
 nobis irasci, si persequimur, noli dicere: iniusti estis qui persequimini. 
 iam enim ostendistis, quia fieri potest ut et iusti 
 persequantur iniustum. fieri potest aut non potest? unum de 
 duobus dicatur mihi. si fieri non potest, quare uestri persecuti 
 sunt Caecilianum? si autem fieri potest, quid miraris? quid 
 laudas poenam et non ostendis causam? beati, ait dominus, 
 qui persecutionem patiuntur. adde: propter iustitiam, 
 et separasti latrones, separasti maleficos, separasti 
 adulteros, separasti impios, separasti sacrilegos, separasti haereticos. 
 tales persecutionem patiuntur, sed non propter iustitiam.

Et tamen qualem persecutionem patitur frater noster, qui 
 adductus est ad nos? ipsa est persecutio gloriosior; de illa 
 prorsus profiteor. reprehendat qui uult: talem persecutionem

 

 
 
 
 profiteor. psalmum lego: detrahentem proximo suo occulte, 
 hunc persequebar. si recte persequor occulte proximo 
 detrahentem, non rectius persequor dei ecclesiam publice 
 blasphemantem, quando dicit non est ipsa\', quando dicit 
 \'nostra est quae in parte est\', quando dicit ilia meretrix est\'? 
 ergo blasphemantem ecclesiam non persequar? persequar plane, 
 quia membrum sum ecclesiae, persequar plane, quia filius sum 
 ecclesiae. ipsius uoce ecclesiae utor, ipsa ecclesia per me dicit 
 in psalmo: persequar inimicos meos et comprehendam 
 illos, et non conuertar donec deficiant. deficiant in 
 malo, proficiant in bonum. fratres, ne putetis aliquid nonum 
 factum esse fratri nostro. pars Donati quando praeualebat 
 Constantinae, laicum nostrum catechumenum natum de parentibus 
 catholicis Petialius tenuit, uim fecit nolenti, scrutatus 
 est fugientem, inuenit latentem, extraxit pauentem, baptizauit 
 trementem, ordinauit nolentem. ecce qualem uiolentiam fecit 
 in nostro! rapuit ille ad mortem: nos non trahimus ad salutem?

Haec locutus sum caritati uestrae propter illud quod 
 dixistis: aut hic aut nusquam. hoc enim et nos uolumus, 
 ut \'hic hic\' sed in pace, hic hic\' sed in unitate, \'hic hic\' sed 
 in caritatis societate. tunc bene (hi c). nam (si non sic), melius 
 \'nusquam\' quam hic). sed praestet dominus, ut hic) potius 
 quam \'nusquam\'. si non \'hic\', absit ut non alibi, absit. hic 
 aut alibi. audistis, audiuit. quid in eius animo deus egerit, 
 ipse nouit. nos enim aurem forinsecus percutimus, ille nouit 
 intus loqui, ille intus praedicat pacem nec cessat praedicare, 
 si audiatur. aderit misericordia eius adiuuantibus orationibus 
 uestris, ut sit fructuosus labor noster. tamen si hodie communicare 
 noluerit, quamuis fatigari non debeamus, sed instare

 

 

 

 
 
 
 quantum possumus debeamus, nec sic tamen fatigari debemus. 
 differre possumus, auferre instantiam nostram nec possumus 
 nec debemus. aderit ille qui huc illum ad nos perduxit, ut 
 nos faciat cum illo in unitate uobiscum et in sua pace gaudere.