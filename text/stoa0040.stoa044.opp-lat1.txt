Posteaquam in manus nostras, sancte papa Aureli, ecclesiastica 
 gesta uenerunt, ubi Pelagius ab episcopis quattuordecim 
 prouinciae Palaestinae catholicus est pronuntiatus, cunctatio 
 mea terminum accepit, qua disserere aliquid plenius atque 
 fidentius de ipsa eius defensione dubitabam. hanc enim iam 
 in quadam chartula, quam mihi ipse miserat, legeram, sed quia 
 eius cum illa nullas a se datas litteras sumpseram, uerebar, 
 ne aliquid aliter in meis uerbis inueniretur quam legeretur 
 episcopalibus gestis atque ita forsitan negante Pelagio quod 
 ipse mihi illam chartulam miserit, quoniam facile conuinci uno

 

 

 
 
 
 teste non posset, ego potius ab his qui ei neganti fauerent aut 
 suppositae falsitatis aut, ut mitius dicam, temerariae credulitatis 
 arguerer. nunc ergo cum ea pertracto quae gesta testantur, 
 iam quantum mihi uidebar utrum pro se ille sic egerit 
 dubitatione sublata profecto et de ipsius defensione et de hoc 
 opere nostro sanctitas tua atque omnis qui legerit facilius et 
 certius iudicabit.

Primum itaque domino deo, rectori custodique nostro, 
 ineffabiles ago gratias, quod me de sanctis fratribus et coepiscopis 
 nostris, qui in ea causa iudices consederunt, opinio 
 non fefellit. responsiones enim eius non immerito approbauerunt 
 non curantes quomodo ea quae obiciebantur in opusculis suis 
 posuerit, sed quid de his in praesenti examinatione responderit. 
 alia est enim causa fidei non sanae, alia locutionis incautae. 
 denique in his, quae de libello, quem dederunt sancti fratres 
 et coepiscopi nostri Galli Heros et Lazarus, qui propter grauem 
 — sicut postea probabilius comperimus — unius eorum 
 aegritudinem praesentes esse minime potuerunt, recitata sunt 
 obiecta Pelagio, illud est primum, quod in libro suo quodam 
 scribit <non posse esse sine peccato nisi qui scientiam legis 
 habuerit\'. quo recitato synodus dixit: \'tu haec edidisti, Pelagi?\' 
 at ille respondit: lego quidem dixi, sed non sicut illi intellegunt. 
 non dixi non posse peccare qui scientiam legis habuerit, sed 
 adiuuari per legis scientiam ad non peccandum, sicut scriptum

 

 
 
 
 est: legem in adiutorium dedit illis\'. hoc audito 
 synodus dixit: \'non sunt aliena ab ecclesia, quae dicta sunt 
 a Pelagio\'. plane aliena non sunt quae respondit; illud uero 
 quod de libro eius prolatum est aliud sonat. sed hoc episcopi, 
 Graeci homines et ea uerba per interpretem audientes, 
 discutere non curarunt, hoc tantum intuentes, quid ille qui 
 interrogabatur sensisse se diceret, non quibus uerbis eadem 
 sententia in eius libro scripta diceretur.

Aliud est autem hominem per scientiam legis ad non 
 peccandum adiuuari et aliud est non posse esse sine peccato, 
 nisi qui scientiam legis habuerit. cum enim uideamus exempli 
 gratia et sine tribulis areas triturari, quamuis adiuuent, si 
 adsint; et sine paedagogis posse pueros pergere in scholam, 
 quamuis ad hoc non sint inutilia paedagogorum adiumenta; 
 et multos sine medicis ab aegritudine conualescere, quamuis 
 manifesta sint adiutoria medicorum; et aliis cibis sine pane 
 homines uiuere, quamuis panis adiutorium ualere plurimum 
 non negatur, et alia multa, quae nobis tacentibus cogitanti 
 facile occurrunt: profecto admonemur adiutoriorum esse genera 
 duo. alia quippe sunt, sine quibus illud, - ad quod adiuuant, 
 effici non potest, sicut sine naui nauigat nemo, nemo sine 
 uoce loquitur, nemo sine pedibus graditur, nemo sine luce 
 contuetur et multa huius modi — unde est etiam illud, quod 
 nemo sine dei gratia recte uiuit — alia uero sunt adiutoria, 
 quibus sic adiuuamur, ut etiam si desint possit alio modo 
 fieri propter quod ea requirimus, sicut illa sunt quae commemoraui: 
 tribula ad fruges terendas, paedagogus ad puerum

 

 
 
 
 ducendum, medicamentum humana arte confectum ad recipiendam 
 salutem et cetera talia. quaerendum est igitur, ex 
 quo duorum istorum generum sit legis scientia, id est quomodo 
 adiuuet ad non peccandum. si eo modo, ut sine illa hoc non 
 possit impleri, non solum Pelagius uerum respondit in iudicio, 
 sed etiam uerum scripsit in libro; si uero eo modo, ut adiuuet 
 quidem, si affuerit, possit tamen illud ad quod adiuuat alio 
 modo fieri, etiamsi ista defuerit, uerum quidem respondit in 
 iudicio, quod merito episcopis placuit, adiuuari hominem ad 
 non peccandum legis scientia, sed non uerum scripsit in libro 
 \'non esse hominem sine peccato, nisi qui scientiam legis 
 habuerit\', quod indiscussum iudices reliquerunt latini sermonis 
 ignari et eius qui causam dicebat confessione contenti, praesertim 
 ubi ex aduerso nullus astabat, qui uerba libri eius 
 exponendo aperire interpretem cogeret atque unde fratres non 
 frustra mouerentur ostenderet. paucissimi quippe sunt legis 
 periti; multitudinem autem membrorum Christi usquequaque 
 diffusam et legis tam profundae ac multiplicis imperitam 
 simplicis fidei pietas et spes firmissima in deo et caritas 
 sincera commendat, quae his donis praedita gratia dei se 
 confidit a peccatis posse mundari per Iesum Christum 
 dominum nostrum.

Ad haec si forte Pelagius responderet hanc ipsam se 
 dixisse scientiam legis, sine qua non potest homo liber esse

 

 
 
 
 a peccatis, quae per doctrinam fidei neophytis atque in Christo 
 paruulis traditur, qua etiam baptizandi catechizantur, ut 
 symbolum nouerint, non quidem ista intellegi solet, quando 
 habere quisquam scientiam legis dicitur, sed illa, secundum 
 quam legis periti appellantur; uerumtamen, si haec uerba, quae 
 pauca numero, sed magna sunt pondere et more omnium 
 ecclesiarum baptizandis fideliter intimantur, scientiam- legis 
 nuncuparet asserens de hac se dixisse \'non esse sine peccato, 
 nisi qui legis scientiam habuerit\', quae necesse est tradatur 
 credentibus, antequam ad ipsam remissionem ueniant peccatorum: 
 etiam sic circumdaret eum non disputantium, sed 
 uagientium baptizatorum multitudo innumerabilis paruulorum, 
 qui non uerbis, sed ipsa innocentiae ueritate clamarent: quid 
 est, quid est quod scripsisti \'non posse esse sine peccato, nisi 
 qui scientiam legis habuerit?\' ecce nos grex magnus agnorum 
 sine peccato sumus et legis tamen scientiam non habemus! 
 nempe isti eum saltim lingua tacente tacere compellerent 
 aut forte etiam confiteri uel nunc se ab illa peruersitate 
 correptum uel certe hoc se quidem et ante sensisse quod 
 nunc in ecclesiastico dixit examine, sed eius sententiae non se 
 circumspecta uerba posuisse et ideo fidem suam esse approbandam, 
 librum emendandum. est enim, ut scriptum est, 
 qui labitur in lingua et non in corde. quod si diceret 
 uel dicat, quis eisdem uerbis incautius neglegentiusque conscriptis 
 non facillime ignoscat, cum sententiam, quam uerba

 

 
 
 
 illa continent, non defendat, sed cum dicat suam, quam ueritas 
 probat? hoc etiam pios iudices cogitasse credendum est, si 
 tamen hoc quod in libro eius latino est diligenter interpretatum, 
 satis intellegere potuerunt, sicut eius responsionem graeco 
 eloquio prolatam et ob hoc facile intellectam alienam non esse ab ecclesia iudicauerunt. sed iam cetera uideamus.

Adiecit enim episcopalis synodus et ait: \'legatur et 
 aliud capitulum\\ et lectum est in eodem libro suo posuisse 
 Pelagium \'omnes uoluntate propria regi\\ quo lecto Pelagius . 
 respondit: et hoc dixi propter liberum arbitrium, cui deus 
 adiutor est eligenti bona; homo uero peccans ipse in culpa 
 est quasi liberi arbitrii\'. quo audito episcopi dixerunt: \'neque 
 hoc alienum est ab ecclesiastica doctrina\'. quis enim condemnaret 
 liberum arbitrium uel negaret, cum quo dei adiutorium 
 praedicatur? quapropter et sententia respondentis merito episcopis 
 placuit; et tamen illud, quod in libro eius positum est 
 \'omnes uoluntate propria regi>, fratres, qui nouerant quid 
 aduersus dei gratiam isti soleant disputare, procul dubio 
 debuit permouere. sic enim dictum est \'omnes uoluntate 
 propria regi\', tamquam deus neminem regat et frustra scriptum 
 sit: saluum fac populum tuum et benedic hereditati 
 tuae, et rege eos et extolle illos usque in saeculum, 
 ne remaneant utique, si uoluntate propria sine deo reguntur, 
 uelut oues non habentes pastorem, quod absit a nobis. 
 nam procul dubio plus est agi quam regi; qui enim regitur,

 

 
 
 
 aliquid agit et ideo regitur, ut recte agat; qui autem agitur, 
 agere ipse aliquid uix intellegitur. et tamen tantum praestat 
 uoluntatibus nostris gratia saluatoris, ut non dubitet apostolus 
 dicere: quotquot spiritu dei aguntur, hi filii sunt dei. 
 nec aliquid in nobis libera uoluntas melius agere potest, quam 
 ut illi se agendam commendet, qui male agere non potest, 
 et hoc cum fecerit, ab illo se ut faceret adiutam esse non 
 dubitet, cui dicitur in psalmo: deus meus misericordia 
 eius praeueniet me.

Denique in eo libro, ubi illa capitula Pelagius scripsit, 
 huic positioni, qua dixit omnes uoluntate propria regi et suo 
 desiderio unumquemque dimitti\', subiecit aliquid de testimonio 
 scripturarum. quo satis appareat non se sibi hominem regendum 
 debere committere. ait enim de hoc ipso in sapientia Salomonis: 
 sum quidem et ego mortalis homo, similis omnium, 
 ex genere terreno illius qui prior finctus est et cetera 
 usque ad eum capituli finem, ubi legitur: unus ergo omnibus 
 introitus ad uitam et similis exitus. propter hoc 
 optaui, et datus est mihi sensus, et inuocaui, et uenit 
 in me spiritus sapientiae. nonne luce clarius apparet, 
 quemadmodum iste considerata miseria fragilitatis humanae 
 non est ausus se regendum sibi committere, sed optauit, et 
 datus est ei sensus, de quo dicit apostolus: nos autem 
 sensum domini habemus, et inuocauit, et uenit in eum 
 spiritus sapientiae? hoc enim spiritu, non uiribus propriae 
 uoluntatis reguntur et aguntur qui filii sunt dei.

Nam et illud, quod posuit de psalmo in eodem capitulorum 
 libro, ut quasi probaret omnes uoluntate propria regi\': 
 dilexit maledictum et ueniet ei; et noluit benedictionem, 
 et elongabitur ab eo, quis nesciat hoc uitium 
 esse non naturae, sicut eam condidit deus, sed uoluntatis 
 humanae, quae recessit a deo? uerumtamen si non maledictionem 
 dilexisset et uoluisset benedictionem et in hoc ipso uoluntatem 
 suam diuina gratia negaret adiutam, ingratus atque inpius 
 sibi regendus dimitteretur, ut sine rectore deo praecipitatus 
 non se a se ipso regi potuisse poenis experiretur. sic etiam 
 in illo testimonio, quod in eodem libro eidem titulo subdidit: 
 apposuit tibi aquam et ignem; ad quod uis porrige 
 manum tuam; ante hominem bonum et malum, uita et 
 mors; quod placuerit ei, dabitur illi, manifestum est, 
 quod, si ad ignem manum mittit et malum ac mors ei placet, 
 uoluntas id hominis operatur; si autem bonum et uitam diligit, 
 non solum uoluntas id agit, sed diuinitus adiuuatur. sufficit 
 enim sibi oculus ad non uidendum, hoc est ad tenebras; ad 
 uidendum uero lumine suo non sibi sufficit, nisi illi extrinsecus 
 adiutorium clari luminis praebeatur. absit autem ut hi qui 
 secundum propositum uocati sunt, quos praesciuit et 
 praedestinauit conformes imaginis filii sui, suo, ut pereant, 
 desiderio dimittantur. hoc enim patiuntur uasa irae, quae 
 perfecta sunt ad perditionem, in quorum etiam ipsa perditione 
 notas facit deus diuitias gloriae suae in uasa misericordiae 
 suae. propter hoc enim, cum dixisset: deus

 

 
 
 
 meus misericordia eius praeueniet me, continuo subiecit: 
 deus meus demonstrabit mihi in inimicis meis. illis 
 ergo fit quod scriptum est: tradidit illos deus in desideria 
 cordis eorum; non autem fit praedestinatis, quos regit 
 spiritus dei, quoniam non inanis est uox eorum: ne tradas me, 
 domine, a desiderio meo peccatori, quandoquidem et 
 contra ipsa desideria sic oratum est, ut diceretur: aufer a 
 me concupiscentias uentris et desiderium concubitus 
 ne apprehendat me. praestat hoc deus illis quos subditos 
 regit, non autem illis qui se idoneos ad se ipsos regendos 
 putant et praefidenti ceruice propriae uoluntatis illum dedignantur 
 habere rectorem.

Quae cum ita sint, filii dei qui hoc nouerunt et se dei 
 spiritu regi et agi gratulantur quomodo moueri potuerunt, 
 cum audirent uel legerent a Pelagio scriptum omnes uoluntate 
 propria regi et suo desiderio unumquemque dimitti? et tamen 
 quia interrogatus ab episcopis quid mali sonarent illa uerba 
 persensit responditque hoc se dixisse propter liberum arbitrium, 
 continuo subiciens \'cui deus adiutor est eligenti bona; homo 
 uero peccans ipse in culpa est quasi liberi arbitrii\', hanc 
 quoque sententiam pii iudices approbantes quam incaute uel 
 quo sensu illa in libro eius uerba sint posita considerare uel 
 quaerere noluerunt, sufficere existimantes ita eum confessum 
 esse liberum arbitrium, ut eligenti bona deus esset adiutor, 
 peccans uero ipse esset in culpa ad hoc sibi sufficiente propria 
 uoluntate. ac per hoc deus regit, quibus adiutor est

 

 
 
 
 eligentibus bona; et ideo bene regunt quicquid regunt, quoniam 
 ipsi reguntur a bono.

Item recitatum est quod in libro suo Pelagius posuit \'in 
 die iudicii iniquis et peccatoribus non esse parcendum, sed 
 aeternis eos ignibus exurendos\'. quod ideo fratres mouerat, 
 ut obiciendum putaretur, quod ita dictum est, tamquam omnes 
 peccatores aeterno essent supplicio puniendi non eis exceptis 
 qui fundamentum habent Christum, quamuis superaedificent 
 ligna, fenum, stipulam, de quibus dicit apostolus: si cuius 
 opus exustum fuerit, detrimentum patietur; ipse 
 autem saluus erit, sic tamen quasi per ignem. sed cum 
 respondisset Pelagius \'hoc secundum euangelium se dixisse, 
 ubi dicitur de peccatoribus: isti ibunt in supplicium 
 aeternum, iusti autem in uitam aeternam>, nullo modo 
 potuit christianis iudicibus euangelica et dominica displicere 
 sententia nescientibus quid in uerbis de libro Pelagii prolatis 
 mouerit fratres, qui disputationes eius uel discipulorum eius 
 audire consuerunt, quando his absentibus, qui libellum contra 
 Pelagium sancto episcopo Eulogio dederunt, nullus urgebat, 
 ut peccatores per ignem saluandos a peccatoribus aeterno 
 supplicio puniendis aliqua exceptione distingueret et eo modo 
 intellegentibus iudicibus cur fuerit illud obiectum, si nollet 
 distinguere, merito culparetur.

Quod autem addidit Pelagius: et si quis aliter credit, 
 Origenista est\\ hoc acceperunt iudices, quod re uera in Origene 
 dignissime detestatur ecclesia. id est, quod etiam illi, quos 
 dominus dicit aeterno supplicio puniendos, et ipse zabulus

 

 
 
 
 atque angeli eius post tempus licet prolixum purgati liberabuntur 
 a poenis et sanctis cum deo regnantibus societate 
 beatitudinis adhaerebunt. hoc ergo synodus dixit \'alienum non 
 esse ab ecclesia\\ non secundum Pelagium, sed potius secundum 
 euangelium, quod tales iniqui et peccatores aeternis ignibus 
 exurentur, quales tali supplicio dignos iudicat euangelium, et 
 quod detestabiliter cum Origene sentiat quisquis dixerit aliquando 
 eorum finiri posse supplicium, quod dominus dixit 
 aeternum. de illis uero peccatoribus, quos dicit apostolus 
 exusto eorum opere tamquam per ignem saluos futuros, quoniam 
 nihil Pelagio de his euidenter obiectum est, nihil iudicauerunt. 
 quapropter qui dicit iniquos et peccatores, quos aeterno 
 supplicio ueritas damnat, aliquando inde posse liberari, non 
 inconuenienter eum Pelagius Origenistam uocat; sed rursus 
 qui nullum peccatorem in dei iudicio misericordia dignum 
 existimat quod uult ei nomen imponat, dum tamen et hunc 
 errorem ecclesiastica ueritate non recipi intellegat; iudicium 
 enim sine misericordia fiet illi qui non fecit misericordiam.

Quomodo autem fiat hoc iudicium, difficile in scripturis 
 sanctis comprehendi potest; modis enim multis significatur 
 quod uno modo futurum est. namque aliquando dicit dominus 
 aduersus eos, quos in suum regnum non recipit, ostium se 
 clausurum clamantibusque illis et dicentibus: aperi nobis; 
 in nomine tuo manducauimus et bibimus et cetera quae 
 illos dicere scriptum est, se responsurum: nescio uos, qui 
 operamini iniquitatem; aliquando iussurum se

 

 
 
 
 commemorat, ut hi qui noluerunt eum regnare, sibi adducantur 
 et interficiantur coram illo; aliquando uenturum se dicit 
 cum angelis suis in maiestate sua, ut congregentur ante eum 
 omnes gentes et diuidat eas et alios ponat ad dexteram, 
 quorum bona opera commemorans reportet in uitam aeternam, alios ad sinistram, quibus bonorum sterilitatem imputans eos 
 aeterno igne condemnet; aliquando seruum nequam et pigrum, 
 qui pecuniam eius neglexit impendere, uel etiam hominem 
 inuentum in conuiuio non habentem uestem nuptialem iubet 
 ligatis manibus et pedibus mitti in tenebras exteriores; aliquando 
 susceptis quinque prudentibus ostium contra stultas 
 alias quinque uirgines claudit. haec et si quid est aliud, quod 
 in praesentia non occurrit, de iudicio dicuntur futuro, utique 
 non in uno uel quinque, sed in multis exercendo. nam si unus 
 esset, qui de conuiuio, quod non habebat uestem nuptialem, 
 in tenebras iussus est mitti, non continuo sequeretur et 
 diceret: multi enim sunt uocati, pauci autem electi, 
 cum potius uno proiecto atque damnato multi in domo remansisse 
 uideantur. sed de his omnibus nunc quantum satis est 
 disputare perlongum est. hoc tamen breuiter possum dicere 
 sine praeiudicio — quod in pecuniariis rationibus dici solet — 
 melioris discussionis unum aliquem iudicii modum, qui est 
 inscrutabilis nobis, seruata dumtaxat in praemiis et poenis 
 diuersitate meritorum multis per scripturas sanctas significari 
 modis. quod autem huic causae. de qua nunc agitur, satis est:

 

 
 
 
 si dixisset Pelagius omnes omnino peccatores aeterno igne et 
 aeterno supplicio puniendos, quisquis iudicium id approbasset, 
 in se ipsum primitus sententiam protulisset; quis enim 
 gloriabitur mundum se esse a peccatis? quia uero nec 
 omnes dixit nec quosdam, sed indefinite posuit et hoc secundum 
 euangelium se dixisse respondit, uera quidem sententia episcopali 
 est confirmata iudicio; sed adhuc ne aliud quid sentiat 
 Pelagius non apparet et post hoc etiam episcopale iudicium 
 non impudenter inquiritur.

Obiectum est et illud Pelagio, tamquam in suo 
 libro scripserit \'malum nec in cogitationem uenire\'. respondit 
 autem: <hoc non ita posuimus, sed diximus debere studere 
 christianum, ne male cogitet\'. quod, sicut decuit, episcopi 
 approbauerunt. quis enim dubitat malum cogitari non oportere? 
 et re uera in libro suo ad \'malum\' <cautius> ita legitur: 
 \'nec cogitandum\'. quod in hoc intellegi solet: malum ne 
 cogitari quidem debere. hoc autem qui negat, quid aliud dicit 
 quam debere cogitari malum? quod si uerum esset, non diceretur 
 in laude caritatis: non cogitat malum. uenire tamen in

 

 
 
 
 cogitationem-iustorum atque sanctorum ideo non tam (in )probe 
 asseritur, quia cogitatio uocari solet etiam cum aliquid in 
 mentem uenit, etsi consensio non sequatur. cogitatio uero, 
 quae culpam contrahit et merito prohibetur, consensione non 
 caret. potuit ergo fieri, ut mendosum codicem legerent qui 
 hoc ita obiciendum arbitrati sunt, tamquam Pelagius dixerit 
 \'malum nec in cogitationem uenire\', id est iustis et sanctis in 
 mentem non uenire quod malum est. quae sententia profecto 
 absurdissima est; cum enim mala reprehendimus, nisi cogitata 
 uerbis enuntiare non possumus. sed illa, ut diximus, culpabilis 
 appellatur cogitatio mali, quae consensionem trahit.

Cum ergo et hanc responsionem Pelagii iudices 
 approbassent, recitatum est aliud, quod in suo libello scripsit 
 \'regnum caelorum etiam in ueteri testamento promissum\'. ad 
 quod Pelagius: (hoc et per scripturas probare possibile est: 
 haeretici autem in iniuriam ueteris testamenti hoc negant. ego 
 uero scripturarum auctoritatem secutus dixi, quoniam in propheta 
 Daniele scriptum est: et accipient sancti regnum 
 altissimi\'. qua eius accepta responsione synodus dixit: \'neque 
 hoc alienum est a fide ecclesiastica\'.

Numquidnam ergo fratres nostros, ut etiam hoc inter 
 cetera obicerent, sine causa uerba ista mouerunt? non utique. 
 sed ueteris testamenti nomen modis duobus dici solet: uno 
 secundum diuinarum scripturarum auctoritatem, alio secundum 
 loquendi uulgatissimam consuetudinem. Paulus namque apostolus

 

 
 
 
 dicit ad Galatas. dicite mihi, inquit, sub lege uolentes 
 esse legem non audistis? scriptum est enim quod 
 Abraham duos filios habuit, unum de ancilla, alterum 
 de libera. quae sunt in allegoria. haec enim sunt duo 
 testamenta, unum quidem in seruitute generans, quod 
 est Agar. Sina mons est in Arabia, quae coniuncta est 
 ei quae nunc est Ierusalem; seruit enim cum filiis 
 suis. quae autem sursum est Ierusalem libera est, 
 quae est mater nostra. cum ergo uetus testamentum ad 
 seruitutem pertineat — unde etiam dictum est: eice ancillam 
 et filium eius, non enim heres erit filius ancillae 
 cum filio meo Isaac — regnum autem caelorum ad libertatem, 
 quomodo etiam regnum caelorum ad uetus pertinet 
 testamentum? sed quoniam, ut dixi, etiam sic solemus loqui, 
 ut scripturas omnes legis et prophetarum, quae ante incarnationem 
 domini ministratae auctoritate canonica continentur, 
 nomine testamenti ueteris nuncupemus, quis ecclesiasticis 
 litteris uel mediocriter eruditus ignorat ita scripturis illis 
 promitti potuisse regnum caelorum sicut etiam illud testamentum 
 nouum, ad quod pertinet regnum caelorum? certe enim 
 in illis litteris apertissime scriptum est: ecce dies ueniunt, 
 dicit dominus, et consummabo domui Israel et domui 
 Iacob testamentum nouum non secundum testamentum, 
 quod disposui patribus eorum in die qua apprehendi 
 manum eorum, ut educerem eos de terra Aegypti. hoc 
 enim factum est in monte Sina. tunc autem Daniel propheta

 

 

 

 
 
 
 nondum erat qui dixerat: accipient sancti regnum altissimi. 
 his enim uerbis praemium non ueteris, sed noui testamenti 
 prophetabat, sicut ipsum Christum uenturum idem 
 prophetae utique pronuntiarunt, cuius sanguine dedicatum est 
 testamentum nouum, cuius testamenti ministri apostoli facti 
 sunt dicente beatissimo Paulo: qui et idoneos nos fecit 
 ministros noui testamenti non littera, sed spiritu; 
 littera enim occidit, spiritus autem uiuificat. in illo 
 uero testamento, quod proprie uetus dicitur et datum est in 
 monte Sina, non inuenitur apertissime promitti nisi terrena 
 felicitas. unde illa terra, qua est populus introductus per 
 heremum ductus, terra promissionis uocatur, in qua pax et 
 regnum et ab inimicis uictoriarum reportatio et abundantia 
 filiorum ac fructuum terrenorum et si qua huius modi, haec 
 sunt promissa ueteris testamenti. quibus etsi figurantur ad 
 nouum testamentum pertinentia spiritalia, tamen qui propter 
 illa terrena suscipit legem dei, ipse est ueteris heres testamenti. 
 ea quippe secundum uetus testamentum promittuntur 
 atque tribuuntur, quae secundum hominem ueterem concupiscuntur; 
 quae autem illic ad nouum testamentum pertinentia 
 figurantur, nouos homines quaerunt. neque nesciebat enim quid 
 loqueretur tantus apostolus, qui duo testamenta in ancilla et 
 libera allegorica significatione distincta esse dicebat ueteri 
 filios carnis, nouo filios promissionis attribuens. non qui 
 filii carnis, inquit, hi filii dei, sed filii promissionis 
 deputantur in semen. filii ergo carnis pertinent ad terrenam 
 Ierusalem, quae seruit cum filiis suis, filii autem promissionis

 

 
 
 
 ad eam quae sursum est, liberam matrem nostram aeternam 
 in caelis. unde perspicitur qui ad regnum terrenum et qui 
 pertineant ad regnum caelorum. istam distinctionem qui etiam 
 illo tempore per dei gratiam intellegentes filii promissionis 
 effecti sunt, noui testamenti heredes in occulto dei consilio 
 deputati sunt, etiamsi uetus testamentum per temporum distributionem 
 diuinitus datum populo ueteri congruenter ministrauerunt.

Quomodo ergo non merito commouerentur filii promissionis, 
 filii liberae Ierusalem aeternae in caelis, cum ista 
 discretio apostolica atque catholica Pelagii uerbis uideretur 
 auferri et Agar quodam modo Sarrae crederetur aequari? ille 
 igitur haeretica impietate scripturae ueteris testamenti facit 
 iniuriam, qui eam ex deo bono, summo et uero fronte sacrilegae 
 impietatis negat, sicut Marcion, sicut Manicheus et si 
 quae alia pestis hoc sentit. quapropter ut de hac re quod 
 sentio qua possum breuitate complectar: sicut ueteri testamento, 
 si esse ex deo. bono et summo negetur, ita et nouo 
 fit iniuria, si ueteri aequetur. sed cum Pelagius respondisset, 
 cur dixerit etiam in ueteri testamento promitti regnum caelorum, 
 Danielis prophetae commemorans testimonium, qui sanctos 
 accepturos regnum altissimi apertissime prophetauit, non esse 
 hoc alienum a fide catholica merito iudicatum est: non 
 secundum illam distinctionem, qua in monte Sina promissa

 

 
 
 
 terrena ad uetus testamentum proprie pertinere monstrantur, 
 nec tamen improbe secundum hanc loquendi consuetudinem, 
 qua uniuersae scripturae canonicae ante incarnationem domini 
 ministratae ueteris testamenti appellatione censentur. non enim 
 aliud est regnum altissimi quam dei regnum. aut quisquam 
 contendere audebit aliud esse dei regnum, aliud regnum 
 caelorum?

Post haec obiectum est, quod Pelagius in eodem 
 libro suo dixerit \'posse hominem, si uelit, esse sine peccato\' 
 et quod scribens ad uiduam adulatorie dixerit: \'inueniat apud 
 te pietas, quae nusquam inuenit, locum, inueniat ubique peregrina 
 in te sedem iustitia; ueritas, quam iam nemo cognoscit, 
 domestica tibi et amica fiat et lex dei, quae ab omnibus 
 prope hominibus contemnitur, a te sola honoretur\'. et iterum 
 ad ipsam: \'o te felicem et beatam, si iustitia, quae in caelo 
 tantum esse credenda est, apud te solam inueniatur in terris P 
 et in alio ad ipsam libro post orationem domini et saluatoris 
 nostri docens quemadmodum debeant sancti orare ait: \'ille ad 
 deum digne eleuat manus, ille orationem bona conscientia 
 effundit, qui potest dicere: tu nosti, domine, quam sanctae et 
 innocentes et mundae sunt ab omni molestia et iniquitate et 
 rapina quas ad te extendo manus, quemadmodum iusta et 
 munda labia et ab omni mendacio libera, quibus offero tibi 
 deprecationem, ut mihi miserearis\'. ad hoc autem Pelagius 
 respondens ait: \'posse quidem hominem esse sine peccato et

 
 
 
 dei mandata custodire, si uelit, diximus; hanc enim possibilitatem 
 deus illi dedit. non autem diximus quod inueniatur 
 aliquis ab infantia usque ad senectam qui numquam peccauerit, 
 sed quoniam a peccatis conuersus proprio labore et 
 dei gratia possit esse sine peccato, nec per hoc tamen in 
 posterum inconuersibilis. reliqua uero quae subiecerunt neque 
 in libris nostris sunt neque talia umquam diximus\'. illis auditis 
 synodus dixit: quoniam te negas talia scripsisse, anathematizas 
 illos qui sic tenent\'? Pelagius respondit: \'anathematizo quasi 
 stultos, non quasi haereticos, siquidem non est dogma\'. deinde 
 iudicauerunt episcopi dicentes: nunc quoniam propria uoce 
 anathematizauit Pelagius insertum stultiloquium recte respondens 
 hominem cum adiutorio dei et gratia posse esse sine peccato, 
 respondeat et ad alia capitula\'.

Numquid hic poterant iudices uel debebant incognita 
 et incerta damnare, quando nemo contra aderat, qui ea quae 
 ad uiduam reprehensibilia scripta dicebantur Pelagium scripsisse 
 conuinceret? ubi profecto parum esset codicem ferre et 
 de scriptis eius haec legere, nisi et testes adhiberentur, si 
 illa scripta sua esse etiam cum recitarentur negaret. uerumtamen 
 in his quoque fecerunt iudices. quod facere potuerunt, 
 interrogantes Pelagium, utrum anathematizaret illos qui talia 
 sentiunt, qualia se negauit scripsisse siue dixisse. quos ubi 
 se tamquam stultos anathematizare respondit, quid amplius de 
 hac re iudices aduersariis absentibus quaerere debuerunt?

An et illud fortasse tractandum est utrum recte dictum 
 sit non tamquam haereticos, sed tamquam stultos anathematizandos 
 qui ita sentirent, quoniam dogma non esset? sed

 
 
 
 ab hac quaestione non leui, ubi quaeritur, quatenus sit definiendus 
 haereticus, recte se in praesentia iudices abstinuerunt. 
 non enim, si quisquam uerbi gratia dixerit aquilarum pullos 
 paterno ungue suspensos et radiis solis oblatos, si oculis 
 palpitauerint, tamquam adulterinos in terram luce quodam 
 modo conuincente dimitti, si forte hoc falsum est, haereticus 
 iudicandus est. et hoc quidem, quia in hominum doctorum litteris 
 inuenitur famaque uulgatum est, nec stulte dici putandum est, 
 etiam si uerum non est, nec fidem nostram, propter quam 
 fideles uocamur, ant creditum laedit aut creditum iuuat. porro 
 si ex hoc <sensu quis> (?) contenderit animas rationales 
 inesse uolucribus ex eo quod in eas reuoluantur humanae, tum 
 uero tamquam haeretica pestis ab auribus animoque pellenda 
 est agendumque et demonstrandum, etiam si hoc de aquilis 
 uerum est, sicut multa mira ante oculos nostros de apibus 
 uera sunt, longe tamen ab huius modi irrationabilium animantium 
 quamuis mirabili sensu distare rationem, quae non 
 hominibus et pecoribus, sed hominibus angelisque communis 
 est. multa uero etiam stulta dicuntur ab imperitis et uanis 
 nec tamen haereticis, qualia sunt eorum qui de alienis artibus, 
 quas non didicerunt, temere iudicant aut immoderato et caeco 
 affectu uel laudant quos diligunt uel uituperant quos oderunt 
 et quicquid aliud in consuetudine sermonis humani non statuto 
 dogmate, sed passim, ut ad tempus occurrerit, per stultitiae

 
 
 
 leuitatem uel ore profertur uel stilo etiam litterisque committitur. 
 multos denique de his paululum admonitos talia dixisse 
 mox paenitet. ita ea non placito quodam fixa retinebant, sed 
 quasi undecumque rapta et non considerata profuderant. uix 
 est autem carere istis malis, et quis est qui non labitur 
 lingua et offendit in uerbo? sed interest quanto, interest 
 unde, interest postremo utrum admonitus corrigat an pertinaciter 
 defendendo etiam dogma faciat, quod leuitate, non dogmate 
 dixerat. cum igitur omnis haereticus consequenter et 
 stultus sit, non autem omnis stultus continuo sit appellandus 
 haereticus, recte iudices insertum stultiloquium propria uoce 
 Pelagium anathematizasse dixerunt, quia et si haeresis esset, 
 procul dubio stultiloquium est. proinde quicquid illud sit, 
 generalis uitii nomine appellauerunt. utrum autem ex aliquo 
 dogmate ista sint dicta an uero non fixa placitaque sententia, 
 sed facile emendabili uanitate, quoniam ille qui audiebatur 
 quoquo modo dicta essent sua esse negauerat. discutiendum in 
 praesentia non putarunt.

Nos sane cum hanc Pelagii defensionem in illa quam 
 prius accepimus chartula legeremus, aderant quidam sancti 
 fratres, qui se Pelagii libros exhortatorios uel consolatorios 
 ad quandam uiduam conscriptos, cuius nomen non esset 
 expressum, se habere dixerunt et admonuerunt requirendum, 
 utrum illic ista quae sua negauit essent forte conscripta, 
 quoniam hoc et ipsi se ignorare asserebant. tum uero cum

 

 
 
 
 idem libri ab exordio legerentur, quaesita et inuenta sunt. 
 affirmabant autem illi qui protulerant codicem ante quattuor 
 ferme annos se istos tamquam Pelagii libros habei;e coepisse 
 nec umquam utrum eius essent ab aliquo se audisse dubitari. 
 considerantes itaque optime nobis seruorum dei cognitam 
 fidem de hac re non posse mentiri, restare uidebatur, ut 
 Pelagium potius in episcopali iudicio crederemus fuisse 
 mentitum, nisi fieri potuisse cogitaremus etiam ante annos 
 tam multos aliquid sub eius nomine, non tamen ab illo fuisse 
 conscriptum; neque enim isti eosdem libros ab ipso se accepisse 
 uel quod ipsius essent ab eodem audisse dicebant. nam 
 et mihi quidam fratres nostri nonnulla opuscula sub meo 
 nomine - in Hispaniam uenisse dixerunt, quae quidem ab eis 
 qui alia nostra legissent non agnoscerentur, ab aliis tamen 
 nostra esse crederentur.

Illud sane quod Pelagius suum esse confessus est, 
 adhuc latebrosum est; sed puto quod in istorum gestorum\' 
 consequentibus partibus elucebit. ait enim: \'posse quidem 
 hominem esse sine peccato et dei mandata custodire, si uelit. 
 diximus; hanc enim possibilitatem deus illi dedit. non autem diximus quod inueniatur aliquis ab infantia usque ad senectam 
 qui numquam peccauerit, sed quoniam a peccatis conuersus 
 proprio labore et dei gratia possit esse sine peccato, nec 
 tamen per hoc in posterum inconuertibilis\'. in his uerbis quam 
 dicat dei gratiam prorsus latet; et iudices quidem catholici 
 nullam aliam intellegere potuerunt, nisi quam nobis plurimum 
 apostolica doctrina commendat. haec est enim, qua nos liberari

 
 
 
 
 posse speramus de corpore mortis huius per Iesum 
 Christum dominum nostrum et pro qua impetranda oramus, 
 ne intremus in temptationem. haec gratia non est natura, 
 sed qua subuenitur fragili uitiataeque naturae; haec gratia non 
 est legis scientia, sed ea est, de qua dicit apostolus: non 
 irritam facio gratiam dei; nam si per legem iustitia, 
 ergo Christus gratis mortuus est, et ideo non est littera 
 occidens, sed spiritus uiuificans. scientia quippe legis sine 
 gratia spiritus operatur in homine omnem concupiscentiam. 
 peccatum enim, inquit, non cognoui nisi per legem; nam 
 concupiscentiam nesciebam. nisi lex diceret: non 
 concupisces. occasione autem accepta peccatum per 
 mandatum operatum est in me omnem concupiscentiam. 
 neque ista dicendo legem uituperat, immo etiam laudat, cum 
 dicit: lexquidem sancta et mandatum sanctum etiustum 
 et bonum. quod ergo bonum est, inquit, mihi factum 
 est mors? absit, sed peccatum, ut appareat peccatum, 
 per bonum mihi operatum est mortem. et iterum legem 
 laudat dicendo: scimus enim quia lex spiritalis est; ego 
 autem carnalis sum, uenumdatus sub peccato. quod 
 enim operor ignoro; non enim quod uolo hoc ago, sed 
 quod odi illud facio. si autem quod nolo hoc facio, 
 consentio legi, quoniam bona est. ecce iam legem nouit 
 et laudat eique consentit, hoc est eam bonam esse consentit, 
 quoniam quod illa iubet hoc et ipse uult et quod illa uetat 
 et damnat hoc et ipse odit, et tamen quod odit hoc facit.

 

 
 
 
 inest ergo legis sanctae scientia nec tamen sanatur uitiosa 
 concupiscentia, inest uoluntas bona et ualet operatio mala. 
 hinc est quod duabus inter se legibus colluctantibus, dum 
 legi mentis lex repugnat in membris et captiuat sub lege 
 pecc.ati, a confitente exclamatur et dicitur: infelix ego homo, 
 quis me liberabit de corpore mortis huius? gratia dei 
 per Iesum Christum dominum nostrum.

Non ergo natura, quae sub peccato uenumdata 
 et uitio sauciata redemptorem saluatoremque desiderat, nec 
 legis scientia, per quam fit concupiscentiae cognitio, non 
 euictio, liberat a corpore mortis huius, sed gratia domini 
 per Iesum Christum dominum nostrum. 
 
 Ista est non natura moriens nec littera occidens. sed 
 spiritus uiuificans. iam enim habebat iste naturam cum uoluntatis 
 arbitrio — nam dicebat: uelle adiacet mihi — sed m 
 non habebat naturam cum sanitate sine uitio — nam dicebat: 
 scio quod non habitat in me, hoc est in carne mea 
 bonum — iam habebat cognitionem legis sanctae - nam dicebat: 
 peccatum non cognoui nisi per legem — sed non habebat 
 uires agendae perficiendaeque iustitiae; nam dicebat: non 
 quod uolo hoc ago, sed quod odi hoc facio, et perficere 
 bonum non inuenio. ideo nec uoluntatis arbitrium 
 nec legis praeceptum, unde liberaretur de corpore mortis 
 huius, quia utrumque iam habebat, aliud in natura, aliud in 
 doctrina, sed gratiae dei poscebat auxilium per Iesum Christum 
 dominum nostrum.

Hanc itaque gratiam quam in catholica ecclesia 
 notissimam nouerant episcopi crediderunt Pelagium confiteri, 
 cum audirent eum dicere \'hominem a peccatis conuersum 
 proprio labore et dei gratia posse esse sine peccato.\' ego 
 autem propter illum librum, quem mihi refellendum serui 
 dei dederunt, qui discipuli eius fuerunt et. cum eundem 
 Pelagium ualde diligerent, eius esse dixerunt, ubi hac quaestione 
 sibi proposita, quia hoc in eo iam plurimos offenderat, 
 quod aduersus dei gratiam loqueretur, apertissime expressit 
 (hane se dicere dei gratiam, quod possibilitatem non peccandi 
 natura nostra cum conderetur, accepit, quoniam condita est 
 cum libero arbitrio\' — propter hunc ergo librum ego, plurimi 
 autem fratres propter eius disputationes, quas dicunt sibi esse 
 notissimas, adhuc sumus de istorum uerborum eius ambiguitate 
 solliciti, ne forte quid in ea lateat atque hoc se dixisse sine 
 praeiudicio sui dogmatis exponat postea discipulis suis ita 
 disserens: dixi quidem proprio labore et dei gratia posse 
 hominem esse sine peccato, sed quam dicam gratiam optime 
 nostis et legendo recolere potestis, quod ea sit, in qua creati 
 sumus a deo cum libero arbitrio. atque ita dum eum credunt 
 episcopi eam dixisse gratiam, non qua homines creati sumus, 
 sed qua in nouam creaturam adoptati — hanc enim apertissime 
 gratiam diuina scriptura commendat — ignorantes haereticum 
 tamquam catholicum absoluerunt. suspectum enim me 
 facit etiam illud, quod cum in eodem libro, cui respondi, apertissime 
 dixerit \'Abel iustum numquam omnino peccasse\', 
 modo ait: \'non autem diximus quod inueniatur aliquis ab

 

 
 
 
 infantia usque ad senectam qui numquam peccauerit, sed 
 quoniam a peccatis conuersus proprio labore et dei gratia 
 possit esse sine peccato\'. Abel quippe iustum non a peccatis 
 conuersum in cetera uita dixit factum esse sine peccato, sed 
 \'quod peccatum nullum Umquam fecerit\'. unde si ille ipsius 
 liber est, profecto ex ipsa responsione emendandus est. nolo 
 enim eum dicere modo fuisse mentitum, ne forte quid in 
 libro illo scripserit se dicat oblitum. proinde cetera uideamus. 
 ea quippe consequuntur in ecclesiasticis gestis, quibus adiuuante 
 domino possumus ostendere etiam Pelagio, sicut nonnullis 
 uidetur, in illa examinatione purgato et certe apud iudices 
 dumtaxat homines absoluto hanc talem haeresim, quam et 
 ulterius progredi et in peius proficere nolumus, sine dubio esse 
 damnatam.

Haec enim sequuntur obiecta Pelagio, quae in 
 doctrina Caelestii discipuli eius referuntur inuenta. Adam 
 mortalem factum, qui siue peccaret siue non peccaret, moriturus 
 esset. quoniam peccatum Adae ipsum solum laeserit et 
 non genus humanum. quoniam lex sic mittit ad regnum quemadmodum 
 euangelium. quoniam ante aduentum Christi fuerunt 
 homines sine peccato. quoniam infantes nuper nati in illo 
 statu sint, in quo Adam fuit ante praeuaricationem. quoniam 
 neque per mortem uel praeuaricationem Adae omne genus 
 hominum moriatur neque per resurrectionem Christi omne 
 genus hominum resurgat\'. haec ita obiecta sunt, ut etiam

 

 
 
 
 apud Carthaginem a sanctitate tua et ab aliis tecum episcopis 
 dicerentur audita atque damnata. ubi quidem, ut recolis. 
 ipse non fui, sed postea, cum uenissem Carthaginem, eadem 
 gesta recensui, ex quibus aliqua memini; sed nescio utrum 
 eis haec omnia teneantur. quid autem interest, utrum aliqua 
 ibi non sint forte commemorata et ideo nec damnata, cum 
 constat esse damnanda? deinde obiecta sunt et alia quaedam 
 capitula commemoratione mei nominis interposita, quae mihi 
 de Sicilia missa fuerant, cum ibi fratres catholici huiusce modi 
 quaestionibus turbarentur, quibus per librum ad Hilarium 
 scriptum, qui ea mihi in epistola sua consulens miserat, satis 
 sufficienter, ut mihi uidetur, respondi. ista sunt autem: posse 
 hominem sine peccato, si uelit, esse. infantes, etsi non baptizentur, 
 habere uitam aeternam. diuites baptizatos, nisi omnibus 
 abrenuntient, si quid boni uisi fuerint facere, non reputari illis 
 neque regnum dei posse eos habere.

Ad haec sibi obiecta, sicut gesta testantur, Pelagius ita 
 respondit: \'posse quidem hominem sine peccato esse dictum 
 est\\ inquit, (superius; de eo autem, quod fuerint ante aduentum 
 domini homines sine peccato, dicimus et nos quoniam ante 
 aduentum Christi uixerunt quidam sancte et iuste secundum 
 scripturarum sanctarum traditionem. reliqua uero et secundum 
 ipsorum testimonium a me dicta non sunt, pro quibus ego 
 satisfacere non debeo; sed tamen ad satisfactionem sanctae 
 synodi anathematizo illos qui sic tenent aut aliquando

 

 

 
 
 
 tenuerunt\'. post hanc eius responsionem synodus dixit: \'ad haec 
 praedicta capitula sufficienter et lecte satisfecit praesens 
 Pelagius anathematizans ea quae non erant eius\'. uidemus 
 igitur et tenemus non solum a Pelagio uerum etiam a sanctis 
 episcopis, qui illi iudicio praesidebant, mala perniciosissima 
 huius modi haeresis esse damnata: Adam mortalem factum, 
 quod ut plenius exponeretur quomodo dictum sit, additum est: 
 qui siue peccaret siue non peccaret moriturus esset. quod 
 peccatum eius ipsum solum laeserit et non genus humanum. 
 quod lex sic mittat ad regnum, quemadmodum et euangelium. 
 quod infantes nuper nati in illo statu sint, in quo Adam fuit 
 ante praeuaricationem. quod neque per <mortem uel> praeuaricationem 
 Adae omne genus hominum moriatur neque per 
 resurrectionem Christi omne genus hominum resurgat. quod 
 infantes, etsi non baptizentur. habeant uitam aeternam. quod 
 diuites baptizati, nisi omnibus abrenuntient, si quid boni uisi 
 fuerint facere, non illis reputetur neque regnum dei possint 
 habere. haec certe omnia iudicio illo ecclesiastico anathematizante 
 Pelagio et episcopis interloquentibus constat esse 
 damnata.

His autem quaestionibus et istarum sententiarum contentiosissimis 
 adsertionibus iam usquequaque feruentibus multorum 
 fratrum perturbabatur infirmitas. unde coacti sumus sollicitudine 
 caritatis, quam erga ecclesiam Christi per gratiam 
 Christi habere nos conuenit, etiam ad beatae memoriae Marcellinum, 
 qui eos cotidie disputatores molestissimos patiebatur 
 et me per litteras consulebat, de quibusdam istarum quaestionibus 
 scribere et maxime de baptismo paruulorum, de quo

 
 
 
 etiam postea te iubente in basilica Maiorum gestans quoque 
 in manibus epistolam gloriosissimi martyris Cypriani et de 
 hac re uerba eius recitans atque pertractans, ut error iste 
 nefarius de quorundam cordibus auferretur, quibus persuasa 
 fuerant quae in his gestis uidemus damnata, adiutus orationibus 
 tuis, quantum potui, laboraui. haec sunt, quae nonnullis 
 fratribus quidam talia sentientes ita persuadere conabantur, 
 ut de orientalibus comminarentur ecclesiis quod, nisi qui haec 
 tenerent, earum possent iudicio condemnari. ecce quattuordecim 
 antistites orientalis ecclesiae in ea terra, cui dominus praesentiam 
 suae incarnationis exhibuit, Pelagium non absoluerent, 
 nisi ea tamquam fidei catholicae aduersa damnaret. unde si 
 propterea est iste absolutus, quod anathematizauerit talia, procul 
 dubio illa damnata sunt, quod multo cumulatius atque clarius 
 in consequentibus apparebit.

Vnde nunc duo illa uideamus, quae noluit anathematizare 
 Pelagius, quia etiam sua esse cognouit, sed ut illud 
 quod in eis offendebat auferret quomodo ea sentiret exposuit. 
 \'posse quidem\', inquit, \'hominem sine peccato esse dictum est 
 superius\'. dictum sane et nos meminimus, sed ideo mitigatum 
 et a iudicibus approbatum, quod addita est dei gratia, quae 
 in illis capitulis tacebatur. de hoc autem altero quemadmodum 
 responderit diligentius intuendum est. \'de illo autem\', inquit, 
 \'quod fuerint ante aduentum domini homines sine peccato 
 dicimus et nos quoniam ante aduentum Christi uixerunt quidam

 

 
 
 
 sancte et iuste secundum sanctarum scripturarum traditionem\'. 
 non est ausus dicere: dicimus et nos quoniam ante aduentum 
 Christi fuerunt homines sine peccato, cum hoc illi de Caelestii 
 dictis fuisset obiectum — sensit enim quam esset periculosum 
 et molestum — sed ait: \'dicimus et nos quoniam ante aduentum 
 Christi uixerunt quidam sancte et iuste\'. quis hoc negauerit? 
 sed aliud est hoc et aliud fuisse sine peccato, quia et illi 
 sancte iusteque uiuebant, qui ueraciter tamen dicebant: si 
 dixerimus quia peccatum non habemus, ipsi nos seducimus 
 et ueritas in nobis non est. et hodie multi iuste 
 sancteque uiuunt nec tamen in oratione mentiuntur, cum 
 dicunt: dimitte nobis debita nostra sicut et nos dimittimus 
 debitoribus nostris. hoc ergo iudicibus placuit, 
 quemadmodum ipse <se> dicere asseuerauit Pelagius, non 
 quemadmodum obiciebatur dixisse Caelestius. nunc ea quae 
 restant pertractemus. ut possumus.

Obiectum est Pelagio, quod diceret (ecclesiam hic 
 esse sine macula et ruga\'. unde etiam Donatistae diuturnum 
 nobiscum habuerunt in nostra collatione conflictum; sed illos 
 de permixtione. malorum hominum tamquam palea cum frumentis 
 propter areae similitudinem potius urgebamus. qua 
 similitudine etiam istis respondere possumus, nisi ecclesiam in 
 solis bonis uellent fo.rtassis intellegi, quos nullum omnino 
 asserunt habere peccatum, ut possit ecclesia hic esse sine 
 macula et ruga. quod si ita est, eadem repeto quae paulo 
 ante memoraui: quomodo sunt membra ecclesiae, de quibus

 

 
 
 
 uerax clamat humilitas: si dixerimus, quia peccatum non 
 habemus, ipsi nos seducimus et ueritas in nobis non 
 est? uel quomodo id quod eam dominus docuit orabit ecclesia: 
 dimitte nobis debita nostra, si in hoc saeculo est ecclesia 
 sine macula et ruga? postremo ipsi de se ipsis interrogandi 
 sunt, utrum necne fateantur aliqua se habere peccata. quod 
 si negabunt, dicendum est eis, quod se ipsos decipiant et 
 ueritas in eis non sit; si autem peccatum se habere fatebuntur, 
 quid aliud quam de ruga sua uel macula fatebuntur? non sunt 
 ergo isti ecclesiae membra, quia illa est sine macula et ruga, 
 hi autem cum macula et ruga.

Sed ad hoc obiectum uigilanti circumspectione respondit, 
 quam sine dubio catholici iudices approbauerunt. \'dictum est\', 
 inquit, \'a nobis, sed ita, quoniam lauacro ab omni macula et 
 ruga purgatur ecclesia, quam uelit ita dominus permanere\'. ad 
 quod synodus dixit: \'hoc et nobis placet\'. quis enim nostrum, 
 negat omnium in baptismo peccata dimitti et omnes fideles 
 sine macula et ruga de lauacro regenerationis adscendere? aut 
 cui christiano catholico non placet, quod et domino placet 
 idque futurum est, ut ecclesia permaneat sine macula et ruga, 
 quandoquidem id nunc agitur dei misericordia et ueritate, ut 
 ad illam perfectionem, ubi sine macula et ruga in aeternum 
 mansura est, sancta ecclesia perducatur? sed inter lauacrum, 
 ubi omnes praeteritae maculae rugaeque tolluntur, et regnum, 
 ubi sine macula et ruga perpetuo manebit ecclesia, tempus 
 hoc medium est orationis, ubi necesse est dicat: dimitte 
 nobis debita nostra. propter hoc obiectum est eos dicere

 

 

 

 
 
 
 \'hic esse ecclesiam sine macula et ruga\', utrum per hanc 
 sententiam auderent prohibere orationem, qua diebus et noctibus 
 ueniam peccatorum iam baptizata sibi poscit ecclesia. 
 de quo medio tempore inter remissionem peccatorum quae 
 fit in lauacro et permansionem sine peccatis quae futura est 
 in regno cum Pelagio nihil est actum, nihil ab episcopis 
 pronuntiatum, sed tantum hoc, quod breuiter significandum 
 putauit, non se ita dixisse, ut uidebatur obiectum. cum enim 
 hoc ait: \'dictum est a nobis, sed ita\', quid uoluit uideri nisi non ita, 
 quemadmodum dixisse ab his qui obiecerant credebatur? quid 
 tamen secuti sint iudices, ut sibi dicerent hoc placere, id est 
 baptismum, quo abluitur a peccatis, et regnum, ubi permanebit 
 sine peccatis sancta quae nunc mundatur ecclesia, satis, quantum 
 existimo, apparet.

Deinde obiecta sunt de libro Caelestii, quid in 
 unoquoque capitulo contineat, magis secundum sensum quam 
 secundum uerba. quae quidem ille latius exequitur, sed tunc 
 subicere omnia qui libellum aduersus Pelagium dederunt se 
 non potuisse dixerunt. ergo in primo capitulo libri Caelestii 
 hoc scriptum esse posuerunt: \'quoniam plus facimus quam in 
 lege et euangelio iussum est\\ ad quod Pelagius respondit: 
 hoc quasi nostrum posuerunt; dictum est uero a nobis secundum 
 apostolum de uirginitate, de qua Paulus dicit: praeceptum 
 domini non habeo\\ synodus dixit: (hoc et ecclesia recipit\'. 
 legi ego, quo sensu id Caelestius in libro suo posuerit, si

 

 
 
 
 tamen eum suum esse non negat. dixit enim hoc, quo uidelicet 
 persuaderet tantam nos habere per naturam liberi arbitrii non 
 peccandi possibilitatem, ut plus etiam quam praeceptum est 
 faciamus, quoniam perpetua seruatur a plerisque uirginitas, 
 quae praecepta non est, cum ad non peccandum praecepta 
 implere sufficiat. quod autem a Pelagio responsum est, ut 
 approbarent iudices, non sic acceperunt, tamquam omnia legis 
 et euangelii praecepta custodiant, qui uirginitatem, quae praecepta 
 non est, insuper seruant, sed ad hoc tantum, quod 
 plus est uirginitas quae non est praecepta quam coniugalis 
 pudicitia quae praecepta est et custodire istam quam illam 
 utique plus est, cum tamen neutrum eorum habeatur sine 
 gratia dei, quandoquidem apostolus de hac re loquens ait: 
 uolo autem omnes homines esse sicut me ipsum; sed 
 unusquisque proprium donum habet a deo, alius sic, 
 alius autem sic. et ipsi domino cum dixissent discipuli: si 
 haec hominis est causa cum uxore, non expedit nubere, 
 uel, quod latine melius dicitur, non expedit ducere, non, 
 inquit, omnes capiunt uerbum hoc, sed quibus datum 
 est. hoc ergo episcopi ecclesiam recipere pronuntiarunt, quod 
 plus sit uirginitas perseuerans, quae praecepta non est, quam 
 nuptiarum castitas, quae praecepta est. quo autem sensu 
 illud Pelagius siue Caelestius dixerit, iudices nescierunt.

Hinc iam obiciuntur Pelagio alia Caelestii capitula

 

 

 
 
 
 capitalia et sine dubitatione damnanda, quae nisi anathematizasset, 
 cum his sine dubio damnaretur. in tertio capitulo scripsisse 
 Caelestium: \'gratiam dei et adiutorium non ad singulos actus 
 dari, sed in libero arbritrio esse uel in lege ac doctrina\', et 
 iterum: \'dei gratiam secundum merita nostra dari, quia si 
 peccatoribus illam det, uidetur esse iniquus\', et his uerbis 
 intulisse: \'propterea et ipsa gratia in mea uoluntate posita est, 
 siue dignus fuerim siue indignus. si enim per gratiam omnia 
 facimus, quando uincimur a peccato, non nos uincimur, sed 
 dei gratia, quae uoluit nos iuuare omni modo et non potuit\'. 
 et iterum ait: \'si gratia dei est, quando uincimus peccata, ergo 
 ipse est in culpa, quando a peccato uincimur, quia omnino 
 custodire nos aut non potuit aut noluit. ad ista Pelagius 
 respondit: \'haec utrum Caelestii sint, ipsi uiderint qui dicunt 
 ea Caelestii esse; ego uero numquam sic tenui, sed anathematizo 
 qui sic tenet\'. synodus dixit: \'recipit te sancta synodus 
 ita uerba reproba condemnantem\'. de his certe omnibus et 
 Pelagii eadem anathematizantis manifesta responsio est et 
 episcoporum ista damnantium absolutissima iudicatio. utrum 
 ea Pelagius an Caelestius an uterque an neuter illorum an 
 alii siue cum ipsis siue sub nomine illorum senserint siue \' 
 adhuc sentiant, sit dubium uel occultum, satis tamen hoc 
 iudicio declaratum est esse damnata et Pelagium simul fuisse 
 damnandum, nisi haec etiam ipse damnaret. nunc certe post hoc 
 iudicium, quando contra huius modi sententias disputamus, 
 aduersus damnatam haeresim disputamus.

Dicam etiam aliquid latius. superius metuebam, cum 
 diceret Pelagius \'adiuuante gratia dei posse esse hominem 
 sine peccato\\. ne forte eandem gratiam possibilitatem diceret 
 esse naturae a deo couditae cum libero arbitrio, sicut in libro 
 illo est, quem tamquam eius accepi, cui respondi, et eo modo 
 nescientes iudices falleret. nunc uero cum anathematizat eos 
 qui gratiam dei et adiutorium non ad singulos actus dicunt 
 dari, sed in libero arbitrio esse uel in lege atque doctrina, 
 satis euidenter apparet eam illum dicere gratiam, quae in 
 Christi ecclesia praedicatur, quae subministratione sancti spiritus 
 datur, ut ad nostros actus singulos adiuuemur. unde et 
 oramus semper adiutorium oportunum, ne inferamur in temptationem. 
 nec illud iam metuo, ne forte ubi dixit: \'non posse 
 esse sine peccato, nisi qui scientiam legis habuerit\', atque 
 id ita exposuit, ut ad non peccandum in legis scientia poneret 
 adiutorium, eandem legis scientiam dei gratiam uelit intellegi. 
 ecce anathematizat qui hoc sentiunt, ecce nec naturam liberi 
 arbitrii nec legem atque doctrinam uult intellegi gratiam, 
 qua per actus singulos adiuuamur. quid ergo restat, nisi ut 
 eam intellegat quam dicit apostolus subministratione 
 spiritus sancti dari? de qua dicit dominus: nolite cogitare 
 quomodo aut quid loquamini; dabitur enim uobis 
 in illa hora quid loquamini; non enim uos estis qui 
 loquimini, sed spiritus patris uestri qui loquitur 
 in uobis. nec illud metuendum est, ne forte ubi ait \'omnes

 

 
 
 
 uoluntate propria regi\', idque exposuit \'ideo se dixisse propter 
 liberum arbitrium, cui deus adiutor est eligenti bona\\ etiam 
 hic per naturam liberi arbitrii et per doctrinam legis adiutorem 
 dixerit. cum enim recte anathematizauerit eos qui 
 dicunt gratiam dei et adiutorium non ad singulos actus dari, 
 sed in libero arbitrio esse uel in lege ac doctrina, profecto 
 dei gratia uel adiutorium ad singulos actus datur excepto 
 libero arbitrio uel lege atque doctrina, ac per hoc per singulos 
 actus a deo regimur, quando recte agimus, nec frustra orantes 
 dicimus: itinera mea dirige secundum uerbum tuum, 
 ne dominetur mihi omnis iniqitas.

Sed quod ista sequitur, me rursus sollicitat. cum enim 
 de quinto capitulo libri Caelestii huic fuisset obiectum, quod 
 affirment unumquemque hominem omnes uirtutes posse habere 
 et gratias et auferant diuersitatem gratiarum, quam apostolus 
 docet, Pelagius respondit: \'dictum est a nobis, sed maligne et 
 imperite reprehenderunt. non enim auferimus gratiarum diuersitatem, 
 sed dicimus donare deum ei qui fuerit dignus accipere 
 omnes gratias, sicut Paulo apostolo donauit\'. ad hoc synodus 
 dixit: \'consequenter et ecclesiastico sensu et ipse sensisti de 
 dono gratiarum, quae in sancto apostolo continentur\'. hic dicet 
 aliquis: quid ergo sollicitat? an tu negabis omnes uirtutes et 
 gratias fuisse in apostolo? ego uero, si illae accipiuntur omnes, 
 quas uno quodam ipse apostolus commemorauit loco, quas et 
 episcopos intellexisse arbitror, ut hoc approbarent et pronuntiarent 
 sensu ecclesiastico dictum, non eas dubito habuisse 
 apostolus Paulum. ait enim: et quosdam quidem posuit

 

 
 
 
 deus in ecclesia, primo apostolos, secundo prophetas, 
 tertio doctores, deinde uirtutes, deinde donationes 
 sanitatum, adiutoria, gubernationes, genera linguarum. 
 quid ergo? dicemus quod haec omnia non habuerit apostolus 
 Paulus? quis hoc audeat dicere? nam eo ipso quod apostolus 
 erat habebat utique apostolatum. sed habebat et prophetiam. 
 an non prophetia eius est: spiritus enim manifeste dicit, 
 quia in nouissimis temporibus recedent quidam a fide 
 intendentes spiritibus seductoribus, doctrinis daemoniorum 
 etcetera?eratet doctor gentium in fide et ueritate 
 et operabatur uirtutes et sanitates; nam mordentem uiperam 
 manu excussit illaesa et paralyticus ad uerbum eius restituta 
 continuo salute surrexit. adiutoria quae dicat obscurum est, 
 quoniam uis huius uerbi late patet. quis tamen huic et istam 
 gratiam defuisse dicat, per cuius laborem salutem hominum sic 
 constat adiutam? quid uero eius gubernatione praeclarius, quando 
 et per eum dominus tunc tot ecclesias gubernauit et per eius 
 epistolas nunc gubernat? iam genera linguarum quae illi deesse 
 potuerunt, cum ipse dicat: gratias deo quod omnium uestrum 
 lingua loquor? quia ergo istorum omnium nihil 
 apostolo Paulo defuisse credendum est, propterea responsionem 
 Pelagii omnes gratias ei donatas esse dicentis iudices approbauerunt. 
 sed sunt et aliae gratiae, quae hic commemoratae non 
 sunt. neque enim, quamuis esset apostolus Paulus multum excellens 
 membrum Christi corporis, nullas plures et ampliores

 

 
 
 
 gratias accepit ipsum totius corporis caput, siue in carne siue in 
 anima hominis, quam creaturam suam uerbum dei in unitatem 
 personae suae, ut nostrum caput esset et corpus eius essemus. 
 assumpsit. et re uera si esse possent in singulis omnia, frustra 
 de membris corporis nostri ad hanc rem data similitudo uideretur. 
 sunt enim quaedam communia omnibus membris, sicut 
 sanitas, sicut uita; sunt autem alia etiam singulis propria, 
 unde nec auris sentit colores nec oculus uoces. propter quod 
 dicitur: si totum corpus oculus, ubi auditus? si totum 
 auditus, ubi odoratus? quod quidem non ita dicitur, tamquam 
 . impossibile deo sit et auribus praestare sensum uidendi et 
 oculis audiendi. quid tamen faciat in Christi corpore, quod 
 est ecclesia, et quam diuersitatem ecclesiarum uelut per 
 membra diuersa ut essent dona etiam singulis propria, significauerit 
 apostolus certum est. quapropter et qua causa hi 
 qui illud obiecerunt auferri noluerint distantiam gratiarum et 
 qua causa episcopi propter Paulum apostolum, in quo dona 
 omnia, quae loco uno commemorauit, agnoscimus, id quod 
 respondit Pelagius potuerint approbare iam clarum est.

Quid est ergo, unde me de hoc capitulo sollicitum 
 factum esse praedixi? hoc uidelicet, quod ait Pelagius \'donare 
 deum ei, qui fuerit dignus accipere, omnes gratias, sicut 
 Paulo apostolo donauit\'. nihil essem de hac eius responsione 
 sollicitus, nisi quod attinet ad hanc causam, cuius maxime 
 cura gerenda est, ne scilicet gratia dei nobis tacentibus et 
 tantum malum dissimulantibus obpugnetur. cum ergo non ait 
 donare deum cui uoluerit, sed ait \'donare deum ei, qui fuerit 
 dignus accipere, omnes gratias\', non potui, cum legerem.

 

 
 
 
 non esse suspiciosus. ipsum quippe gratiae nomen et eius 
 nominis intellectus aufertur, si non gratis datur sed eam qui 
 dignus est accipit. an forte quis dicet apostolo me facere 
 iniuriam, quia eum gratia dignum fuisse non dico? immo 
 tunc facio et illi iniuriam et mihi poenam, si quod dicit ipse 
 non credo. an ille gratiam non ita definiuit, ut eam sic gratis 
 appellatam quod daretur ostenderet? nempe ipse dixit: si 
 autem gratia. iam non ex operibus, alioquin gratia 
 iam non est gratia. unde item dicit: ei autem qui operatur 
 merces non imputatur secundum gratiam, sed 
 secundum debitum. quisquis ergo dignus est, debitum est 
 ei. si autem debitum est, gratia non est; gratia quippe 
 donatur, debitum redditur. gratia ergo donatur indignis, ut 
 reddatur debitum dignis; ipse autem facit, ut habeant quaecumque 
 redditurus est dignis qui ea quae non habebant donauit 
 indignis.

Hic forte dicet: ego non ex operibus, sed ex fide dixi 
 apostolum dignum fuisse, cui tantae illae gratiae donarentur; 
 non enim opera, quae bona ante non habuit, sed tamen fides 
 eius hoc meruit. quid enim? putamus quod fides non operetur? 
 immo ipsa ueraciter operatur, quae per dilectionem operatur. 
 quantumlibet autem opera infidelium praedicentur, 
 eiusdem apostoli sententiam ueram nouimus et inuictam: 
 omne quod non est ex fide, peccatum est. ideo uero 
 saepe dicit non ex operibus, sed ex fide nobis iustitiam deputari 
 cum potius fides per dilectionem operetur, ne quisquam

 

 
 
 
 existimet ad ipsam fidem meritis operum perueniri, cum ipsa 
 sit initium, unde bona opera incipiant, quoniam, ut dictum 
 est, quod ex ipsa non est, peccatum est. hinc et ecclesiae 
 dicitur in Cantico canticorum: uenies et transies ab initio 
 fidei. quapropter quamuis bene operandi gratiam fides impetret, 
 ipsam certe fidem ut haberemus, nulla fide meruimus, sed in 
 ea nobis danda, in qua dominum sequeremur, misericordia 
 eius praeuenit nos. an ipsam nobis nos dedimus et ipsi 
 nos ipsos fideles fecimus? prorsus etiam hic clamabo: ipse 
 fecit nos et non ipsi nos, nisi uero aliud apostolica doctrina 
 commendat, ubi ait: dico autem per gratiam dei, 
 quae data est mihi, omnibus qui sunt in nobis, non 
 plus sapere, quam oportet sapere, sed sapere ad temperantiam, 
 sicut unicuique deus partitus est mensuram 
 fidei. hinc est quippe et illud: quid enim habes quod 
 non accepisti? quando et hoc accepimus, unde et incipit quicquid 
 in nostris actibus habemus boni.

Quid est ergo quod idem dicit apostolus: bonum 
 certamen certaui, cursum consummaui, fidem seruaui; 
 de cetero superest mihi corona iustitiae, quam reddet 
 mihi dominus in illo die, iustus iudex, si haec non redduntur 
 dignis, sed donantur indignis? hoc qui dicit, parum 
 considerat coronam reddi non potuisse digno, nisi gratia donata 
 esset indigno. ait enim: bonum certamen certaui; sed idem 
 ipse ait: gratias deo, qui dedit nobis uictoriam per

 

 
 
 
 dominum nostrum Iesum Christum. ait: cursum consummaui; 
 sed ipse idem ait: non uolentis neque currentis, 
 sed miserentis est dei. ait: fidem seruaui; sed idem ipse 
 ait: scio enim cui credidi et certus sum quia potens 
 est depositum meum seruare in illum diem, id est 
 commendatum meum; nam codices nonnulli non habent \'depositum\', 
 sed quod est planius commendatum\'. quid autem 
 commendamus deo, nisi quae oramus ut seruet. in quibus et 
 ipsa est fides nostra? nam quid aliud apostolo Petro dominus 
 commendauit orando, unde illi ait: ego rogaui pro te, 
 Petre, ne deficiat fides tua, nisi ut eius deus seruet 
 fidem, ne temptationi cedendo deficeret? quocirca, o beate 
 Paule, magne gratiae praedicator, dicam nec timeam — quis 
 enim mihi minime succensebit ista dicenti quam tu, qui ea 
 dicenda dixisti et docenda docuisti? — dicam, inquam, nec 
 timeam: redditur quidem meritis tuis corona sua, sed dei dona 
 sunt merita tua.

Redditur ergo debitum praemium apostolo digno, sed 
 ipsum apostolatum indebitum gratia donauit indigno. an hoc 
 me dixisse paenitebit? absit; eius enim testimonio ab hac 
 inuidia defensabor nec me quisquam uocabit audacem, nisi 
 qui fuerit ausus ipsum uocare mendacem. ipse clamat, ipse 
 testatur, ipse, ut in se dei dona commendet nec in se ipso, 
 sed in domino glorietur, non solum nulla se habuisse dicit

 

 
 
 
 merita bona, ut apostolus fieret, sed etiam mala merita sua 
 dicit, ut dei gratiam manifestet et praedicet. non sum, inquit, 
 idoneus uocari apostolus. quod quid est aliud quam: non 
 sum dignus? nam hoc plerique latini codices habent. hoc est 
 nempe quod quaerimus, nempe isto munere apostolatus illae 
 omnes gratiae continentur. non enim decebat aut oportebat 
 apostolum non habere prophetiam aut non esse doctorem aut 
 non clarescere uirtutibus donationibusque sanitatum aut adiutoria 
 non praebere aut ecclesias non gubernare aut linguarum 
 generibus non excellere: omnia haec unum nomen apostolatus 
 amplectitur. ipsum igitur consulamus, ipsum potius audiamus; 
 dicamus ei: sancte Paule apostole, Pelagius monachus dignum 
 te dicit fuisse, «[ui acciperes omnes gratias apostolatus tui; 
 tu ipse quid dicis? non sum, inquit, dignus uocari apostolus. 
 itane, ut honorem deferam Paulo, Pelagio magis de 
 Paulo credere audebo quam Paulo? non faciam; me namque 
 potius onerabo quam illum honorabo, si fecero. audiamus 
 etiam, cur non sit dignus uocari apostolus: quia persecutus 
 sum, inquit, ecclesiam dei. si sensum sequeremur, quis 
 non istum a Christo damnandum censeret potius quam uocandum? 
 quis ita diligat praedicatorem, ut non detestetur persecutorem? 
 optime ergo ipse atque ueraciter, non sum, inquit, dignus 
 uocari apostolus, quia persecutus sum ecclesiam dei. 
 faciens igitur tantum mali unde meruisti tantum boni? audiant

 

 
 
 
 respondentem omnes gentes: sed gratia dei sum id quod 
 sum. numquid aliter est gratia commendata, nisi quia est 
 indigno data? et gratia eius, inquit, in me uacua non 
 fuit. hoc et aliis praecipit, ut etiam arbitrium uoluntatis 
 ostendat, ubi ait: praecipientes autem et rogamus, ne 
 in uacuum gratiam dei suscipiatis. unde autem probat 
 quod gratia eius in eo uacua non fuit nisi ex eo quod sequitur: 
 sed plus omnibus illis laboraui? proinde gratiam non 
 laborauit ut acciperet, sed accepit, ut laboraret; atque ita 
 unde ad accipienda debita praemia fieret dignus, gratiam gratis 
 accepit indignus. nec ipsum sane laborem sibi ausus est arrogare. 
 cum enim dixisset: plus omnibus illis laboraui, 
 continuo subiecit: non ego, sed gratia dei mecum. o 
 magnum gratiae praeceptorem, confessorem, praedicatorem! 
 quid est hoc: plus laboraui. non ego? ubi sese extulit 
 aliquantum uoluntas, ibi continuo uigilauit pietas et tremuit 
 humilitas, quia se agnouit infirmitas.

Merito, quod gesta indicant, etiam hoc usus est testimonio 
 sanctus Iohannes Ierosolymitanae antistes ecclesiae, 
 sicut interrogatus quae apud illum ante iudicium gesta fuerint 
 coepiscopis nostris, qui simul in illo iudicio praesidebant, 
 ipse narrauit. ait enim tunc quibusdam susurrantibus et dicentibus, 
 quod \'sine dei gratia\' diceret Pelagius \'posse hoc perfici\', 
 il est, quod superius dixerat, \'esse posse hominem sine

 

 
 
 
 peccato: culpans\', inquit, \'super hoc et intuli, quia et apostolus 
 Paulus multum laborans, sed non secundum suam uirtutem, 
 sed secundum gratiam dei dixit: amplius omnibus illis 
 laboraui. non ego autem, sed gratia dei mecum, et 
 iterum: non est uolentis neque currentis sed miserentis 
 dei, et illud: nisi dominus aedificauerit domum, in 
 uanum laborauerunt qui aedificant eam et alia multa 
 similia diximus\', inquit, \'de scripturis sanctis\'. illis autem non 
 suscipientibus quae dicebantur a nobis de sanctis scripturis, 
 sed adhuc susurrantibus dixit Pelagius: (et ego sic credo: 
 anathema sit qui dicit absque adiutorio dei posse hominem ad 
 profectum omnium uenire uirtutum\'.

Haec narrauit episcopus Iohannes audiente Pelagio, 
 qui utique posset honorifice dicere: fallitur sanctitas tua, non 
 bene meministi, non dixi ad ista testimonia, quae de scripturis 
 commemorasti \'ego sic credo\', quoniam non ea sic intellego, 
 quod gratia dei sic laboret cum homine, ut quod non peccat, 
 non uolentis neque currentis, sed miserentis sit dei.

Sunt enim quaedam expositiones epistolae Pauli, 
 quae scribitur ad Romanos, quae ipsius Pelagii esse dicuntur, 
 ubi hoc, quod scriptum est: non uolentis neque currentis. 
 sed miserentis est dei, non ex persona Pauli asserit (dictum, 
 sed eum uoce interrogantis et redarguentis usum fuisse, cum 
 hoc diceret, tamquam hoc dici utique non deberet\'. non ergo, 
 cum episcopus Iohannes plane istam sententiam esse apostoli 
 agnouit eamque ideo commemorauit, ne Pelagius sine dei

 

 
 
 
 gratia non peccare quemquam putaret, et dixit respondisse 
 Pelagium: (et ego sic credo\', neque cum hoc praesens audiret, 
 respondit: non sic credo. oportet ut illam expositionem peruersam, 
 ubi hoc non sensisse apostolum, sed potius redarguisse 
 intellegi uoluit. aut suam neget aut corrigere atque 
 emendare non dubitet. nam quicquid dixit episcopus Iohannes 
 de absentibus fratribus nostris siue coepiscopis Herote scilicet 
 ac Lazaro siue de presbytero Orosio siue de aliis, quorum ibi 
 non sunt nomina expressa, credo quod intellegat ad eorum 
 praeiudicium non ualere. si enim praesentes essent, possent 
 eum fortasse, absit ut dicam, conuincere de mendacio, sed 
 forte commemorare, quid forte fuisset oblitus aut in quo eum 
 fefellerit latinus interpres, etsi non studio mentiendi, certe 
 alienae linguae minus intellectae nonnulla difficultate, praesertim 
 quia non [in] gestis agebatur, quae improbi ne mentiantur, 
 boni autem ne aliquid obliuiscantur utiliter instituta 
 sunt. si quis autem memoratis fratribus nostris ex hoc aliquid 
 quaestionis intulerit eosque ad iudicium episcopale uocauerit. 
 sibi, ut poterunt, aderunt: nobis hic laborare quid opus est, 
 quando ne ipsi quidem iudices post coepiscopi nostri narrationem 
 aliquid inde pronuntiare uoluerunt?

Cum ergo Pelagius praesens ad illa testimonia 
 scripturarum dixisse se ita credere tacitus agnouerit, quomodo 
 illud apostoli testimonium paulo superius recolens 
 et inueniens eum dixisse: non sum dignus uocari apostolus, 
 quia persecutus sum ecclesiam dei, sed gratia

 

 
 
 
 dei sum id quod sum, non uidit non se dicere debuisse. 
 cum ageretur de abundantia gratiarum, quas idem accepit 
 apostolus, dignum fuisse qui acciperet, cum ipse se non solum 
 dixerit, sed et aliam causam reddens probarit indignum et eo 
 ipso gratiam uere gratiam commendauerit? sed si forte illud 
 iam dudum a sancto Iohanne narratum cogitare uel meminisse 
 non potuit, recentissimam suam responsionem respiceret et 
 quae paulo ante de Caelestio sibi obiecta anathematizauerit 
 aduerteret. nempe enim inter illa est, quod obiectum est dixisse 
 Caelestium (dei gratiam secundum merita nostra dari\'. si 
 ergo ueraciter hoc Pelagius anathematizauit, quid est quod 
 dicit gratias omnes apostolo secundum meritum datas? an 
 aliud est dignum esse accipere, aliud secundum meritum 
 accipere? et potest aliqua subtilitate disputationis ostendere 
 dignum esse aliquem, sed non mereri? uerumtamen Caelestius 
 uel quis alius, cuius omnes superiores anathematizauit sententias, 
 nec de hoc uerbo eum nebulas obtendere atque in eis 
 latere permittit. urget enim et dicit: (et ipsa gratia in mea 
 uoluntate est posita, siue dignus fuerim siue indignus\'. si 
 ergo recte hoc a Pelagio ueraciterque damnatum est, ubi 
 dicitur \'dei gratiam secundum merita et dignis dari\', quo 
 corde cogitauit quoue ore protulit quod ait: \'dicimus donare 
 deum ei qui fuerit dignus accipere omnes gratias\'? quis non 
 ista si diligenter aduerterit, fiat de illius responsione uel 
 defensione sollicitus?

Cur ergo, ait aliquis, hoc iudices approbarunt? fateor. 
 ideo iam ipse ambigo; sed nimirum aut breue dictum eorum 
 audientiam et intentionem facile subterfugit aut aliquo modo

 
 
 
 id recte posse accipi existimantes, cuius de hac re confessiones 
 liquidas sibi habere uidebantur, paene de uno uerbo nihil ei 
 controuersiae mouendum putarunt. quod et nobis forsitan 
 contigisset, si cum eis in illo iudicio sedissemus. si enim pro 
 eo, quod positum est (dignus>, positum esset \'praedestinatus\' 
 uel aliquid eius modi, nihil certe scrupuli tangeret atque 
 angeret animum. et tamen si dicatur eum qui per electionem 
 gratiae iustificatur nullis quidem praecedentibus meritis bonis. 
 sed destinatione dignum uocari, sicut electus uocatur, utrum 
 uel certe uel minima offensione intellegentiae dici possit, 
 difficile iudicatur. nam quantum ad me attinet, ab hoc uerbo 
 facile transirem, nisi me liber ille, cui respondi, ubi omnino 
 nullam dicit dei gratiam nisi naturam nostram cum libero 
 arbitrio, gratiam creaturam, de ipsius Pelagii sensu sollicitum 
 redderet, ne forte hoc uerbum non de neglegentia 
 locutionis, sed de diligentia dogmatis curarit inserere. iam ea 
 quae restant nouissima ita iudices commouerunt, ut ante responsionem 
 Pelagii damnanda censerent.

Nam in sexto capitulo Caelestii libri positum 
 obiectum est (filios dei non posse uocari, nisi omni modo 
 absque peccato fuerint effecti), unde de secundum ipsum dictum 
 est neque apostolum Paulum esse filium dei, qui dixit: non 
 quod iam acceperim aut quod iam perfectus sim; in 
 septimo capitulo \'obliuionem et ignorantiam non subiacere 
 peccato, quoniam non secundum uoluntatem eueniunt, sed 
 secundum necessitatem), cum Dauid dicat: delicta

 

 

 

 
 
 
 iuuentutis meae ne memineris et ignorantiae meae et cum 
 in lege sacrificia pro ignorantia sicut pro peccato offeruntur; 
 in decimo capitulo \'non esse liberum arbitrium, si dei indigeat 
 auxilio, quoniam in propria uoluntate habet unusquisque aut 
 facere aliquid aut non facere\'; in duodecimo capitulo \'uictoriam 
 nostram non ex dei esse adiutorio, sed ex libero arbitrio\', 
 quod inferre dictus est his uerbis: \'nostra est uictoria, quoniam 
 propria uoluntate arma suscepimus, sicut ex contrario nostrum 
 est quando uincimur, quoniam armari propria uoluntate contempsimus\', 
 et de apostolo Petro posuit testimonium (diuinae nos 
 esse consortes naturae\', et syllogismum facere dicitur: 
 \'quoniam si anima non potest esse sine peccato, ergo et deus 
 subiacet peccato, cuius pars, hoc est anima, peccato obnoxia 
 est\'. in tertio decimo capitulo dicit: \'quoniam paenitentibus uenia 
 non datur secundum gratiam et misericordiam dei. sed secundum 
 meritum et laborem eorum, qui per paenitentiam digni 
 fuerint misericordia\'.

His recitatis synodus dixit: \'quid ad haec quae 
 lecta sunt capitula dicit praesens Pelagius monachus? hoc 
 enim reprobat sancta synodus et sancta dei catholica ecclesia\'. 
 Pelagius respondit: \'iterum dico quia haec et secundum ipsorum 
 testimonium non sunt mea. pro quibus, ut dixi, satisfactionem 
 non debeo. quae uero mea esse confessus sum, haec 
 recte esse affirmo; quae autem dixi non esse mea, secundum 
 iudicium sanctae ecclesiae reprobo anathema dicens omni 
 contrauenienti et contradicenti sanctae catholicae ecclesiae

 

 
 
 
 doctrinis. ego enim in unius substantiae trinitatem credo et 
 omnia secundum doctrinam sanctae catholicae ecclesiae; si quis 
 uero aliena ab hac sapit, anathema sit\'.

Synodus dixit: \'nunc quoniam satisfactum est nobis 
 prosecutionibus praesentis Pelagii monachi, qui quidem piis 
 doctrinis consentit, contraria uero ecclesiasticae fidei reprobat 
 et anathematizat, communionis ecclesiasticae eum esse et 
 catholicae confitemur\'.

Si ista sint gesta, quibus amici Pelagii gaudent 
 eum esse purgatum, nos, quoniam erga se nostram quoque 
 amicitiam prolatis etiam familiaribus epistolis nostris atque in 
 hoc iudicio recitatis, quas insertas continent gesta, satis probare 
 curauit, salutem quidem eius in Christo cupimus et 
 optamus, de ista uero eius purgatione, quae magis creditur 
 quam liquido demonstratur, gaudere temere non debemus. 
 neque hoc dicens iudicum arguo uel neglegentiam uel coniuentiam 
 uel, quod ab eis longe abhorrere certissimum est, 
 impiorum dogmatum conscientiam, sed eorum iudicio pro 
 merito approbato atque laudato Pelagius tamen apud eos 
 quibus amplius certiusque notus est non mihi uidetur esse 
 purgatus. illi enim tamquam de ignoto iudicantes his praesertim 
 absentibus, qui contra eum libellum dederant, hominem quidem 
 diligentius examinare minime potuerunt, haeresim tamen ipsam, 
 si eorum sequantur iudicium qui pro eius peruersitate certabant, 
 penitus peremerunt. illi autem qui bene sciunt quae

 

 
 
 
 Pelagius docere consueueiit, siue qui eius disputationibus 
 restiterunt siue qui ex ipso errore se liberatos esse gratulantur, 
 quomodo possunt eum non habere suspectum, quando eius 
 non simplicem confessionem praeterita errata damnantem, sed 
 talem defensionem legunt, quasi numquam aliter senserit, quam 
 isto iudicio in eius est responsionibus approbatum?

Nam, ut de me ipso potissimum dicam, prius 
 absentis et Romae constituti Pelagii nomen cum magna 
 eius laude cognoui; postea coepit ad nos fama perferre, quod 
 aduersus dei gratiam disputaret. quod licet dolerem et ab eis 
 mihi diceretur quibus crederem, ab ipso tamen tale aliquid 
 uel in eius aliquo libro nosse cupiebam, ut, si inciperem 
 redarguere, negare non posset. postea uero quam in Africam 
 uenit, me absente nostro, id est Hipponensi litore exceptus 
 est, ubi omnino, sicut comperi a nostris, nihil ab illo huius 
 modi auditum est, quia et citius, quam putabatur, inde profectus 
 est. postmodum eius faciem Carthagine, quantum recolo, 
 semel uel iterum uidi, quando cura collationis, quam cum 
 haereticis Donatistis habituri eramus, occupatissimus fui; ille 
 uero etiam inde ad transmarina properauit. interea per ora 
 eorum qui eius discipuli ferebantur dogmata ista feruebant, 
 ita ut Caelestius ad ecclesiasticum iudicium perueniret et 
 reportaret dignam sua peruersitate sententiam. salubrius sane 
 aduersus eos agi putabamus, si hominum nominibus tacitis 
 ipsi refutarentur et redarguerentur errores atque ita metu potius 
 ecclesiastici iudicii corrigerentur homines quam ipso iudicio

 
 
 
 punirentur. nec libris igitur aduersus mala illa disserere nec 
 popularibus tractatibus cessabamus.

Cum uero mihi etiam liber ille datus esset a 
 seruis dei. bonis et honestis uiris Timasio et Iacobo, ubi 
 apertissime Pelagius obiectam sibi a se ipso tamquam ab 
 aduersario, unde iam grandi inuidia laborabat, de dei gratia 
 quaestionem non aliter sibi soluere uisus est, nisi ut naturam 
 cum libero arbitrio conditam dei diceret gratiam, aliquando 
 idque tenuiter nec aperte ei coniungens uel legis adiutorium 
 uel remissionem etiam peccatorum: tum uero sine ulla dubitatione 
 mihi claruit, quam esset christianae saluti uenenum 
 illius peruersitatis inimicum. nec sic tamen operi meo, quo 
 eundem librum refelli, Pelagii nomen inserui, facilius me 
 existimans profuturum, si seruata amicitia adhuc eius uerecundiae 
 parcerem, cuius litteris iam parcere non deberem. hinc 
 est, quod nunc moleste fero, in hoc indicio dixisse illum 
 quodam loco : (anathematizo illos qui sic tenent aut aliquando 
 tenuerunt\'. suffecerat dicere: qui sic tenent. ut eum crederemus 
 esse correctum; cum uero addidit: aut aliquando tenuerunt, 
 primum quam iniuste damnare immeritos ausus est, qui illo. 
 quem siue aliis sine ipso doctore didicerant, errore caruerunt? 
 deinde quis eorum qui eum ista non solum aliquando tenuisse 
 uerum etiam docuisse nouerunt, non immerito suspicetur 
 simulate anathematizasse qui haec tenent, cum eodem modo 
 anathematizare non dubitauit qui haec aliquando tenuerunt. in

 
 
 
 quibus eum ipsum recordabuntur magistrum? ecce, ut alios 
 taceam, Timasium et Iacobum quibus oculis, qua fronte conspiciet 
 suos, aut dilectores et aliquando discipulos, ad quos 
 librum scripsi, ubi libro eius respondi? qui certe quemadmodum 
 mihi rescripserint, tacendum et praetereundum non putaui, 
 sed exemplum litterarum subter adnexui.

\'Domino uere beatissimo et merito uenerabili 
 patri episcopo Augustino Timasius et Iacobus in domino 
 salutem. Ita nos refecit et recreauit gratia dei ministrata per 
 uerbum tuum, ut prorsus germane dicamus: misit uerbum 
 suum et sanauit eos, domine beatissime et merito uenerabili 
 pater. sane ea diligentia uentilasse sanctitatem tuam 
 textum eiusdem libelli reperimus, ut ad singulos apices responsa 
 reddita stupeamus, siue in his quae refutare, detestari ac 
 fugere deceat christianum siue in illis in quibus non satis 
 inuenitur errasse, quamuis nescio qua calliditate in ipsis quoque 
 gratiam dei credidit supprimendam. sed unum est quod 
 nos in tanto beneficio afficit, quia tarde hoc tam praeclarum 
 gratiae dei munus effulsit, siquidem contigit absentes fieri 
 quosdam, quorum caecitati ista tam perspicuae ueritatis illustratio 
 deberetur, ad quos etsi tardius non diffidimus propitio 
 deo eandem gratiam peruenire, qui uult omnes homines 
 saluos fieri et ad agnitionem ueritatis uenire. nos 
 uero, etsi olim spiritu caritatis, qui in te est, docti subiectionem 
 eius abiecerimus erroris, in hoc etiam nunc gratias 
 agimus, quod haec quae ante credidimus nunc aliis aperire

 

 
 
 
 didicimus uiam facilitatis uberiore sanctitatis tuae sermone 
 pandente. et alia manu: incolumem beatitudinem tuam nostrique 
 memorem misericordia dei nostri glorificet in aeternum\'.

Si ergo et iste ita confiteretur in hoc errore se 
 fuisse aliquando ut hominem praeoccupatum, sed nunc anathematizare 
 qui haec tenent, quisquis ei non gratularetur tenente 
 iam illo uiam ueritatis, ipse amitteret uiscera caritatis. nunc 
 uero parum est, quod se non confessus est ab ea peste liberatum, 
 sed anathematizauit insuper liberatos, qui eum sic 
 diligunt, ut etiam ipsum cupiant liberari. in quibus et isti 
 sunt, qui beneuolentiam suam erga illum significauerunt his 
 ad me datis litteris suis; nam et ipsum praecipue cogitabant, 
 cum dicerent hoc se affici. quod tarde illum librum scripserim. 
 \'siquidem contigit\', inquiunt, \'absentes fieri quosdam, quorum 
 caecitati ista tam perspicuae ueritatis illustratio deberetur, ad 
 quos etsi tardius\\ inquiunt, \'non diffidimus propitio deo eandem 
 gratiam peruenire\'. nomen quippe uel nomina ipsi quoque adhuc 
 tacenda putauerunt, ut uiuente amicitia error potius moreretur 
 amicorum.

At nunc si Pelagius deum cogitat, si non est ingratus 
 eius misericordiae, qui eum ad episcoporum iudicium propterea 
 perduxit, ut haec anathemata defendere postea non auderet 
 iamque detestanda et abicienda cognosceret, gratius accipiet 
 litteras nostras, quando expresso nomine ulcus sanandum

 
 
 
 potius aperimus, quam illas, ubi, cum dolorem facere timeremus, 
 tumorem, quod nos paenitet, augebamus. si autem 
 mihi fuerit iratus, quam inique irascatur attendat et, ut uincat 
 iram, tandem aliquando dei postulet gratiam, quam in hoc 
 iudicio confessus est singulis nostris actibus necessariam, ut 
 ueram consequatur illo adiuuante uictoriam. quid enim ei 
 prosunt tantae eius laudes in epistolis epis.coporum, quas pro 
 se commemorandas uel etiam legendas atque allegandas putauit? 
 quasi eum haec peruersa sentire omnes qui uehementes et 
 quodam modo ardentes ad bonam uitam exhortationes eius 
 audiebant facile scire potuerant.

Et ego quidem in epistola mea, quam protulit, 
 non solum ab eius laudibus temperaui, sed etiam, quantum 
 potui, sine ullius commotione quaestionis de dei gratia recte 
 sapere admonui. dixi eum quippe in salutatione dominum. 
 quod epistolari more etiam non christianis quibusdam scribere 
 solemus neque id mendaciter, quoniam omnibus ad salutem. 
 quae in Christo est, consequendam debemus quodam modo 
 liberam seruitutem. dixi dilectissimum, quod et nunc dico et 
 si iratus fuerit, adhuc dicam, quoniam nisi erga eum dilectionem 
 tenuero, illo irascente ipse mihi magis nocebo. dixi 
 desiderantissimum, quoniam ualde cupiebam cum praesente 
 aliquid colloqui; iam enim audieram contra gratiam, qua 
 iustificamur, quando hinc aliqua commemoratio fieret, aperta 
 eum contentione conari. denique litterarum ipsarum breuis

 
 
 
 textus hoc indicat; nam cum egissem gratias. quod me scriptis 
 suis exhilarasset certum faciendo de sua salute ac suorum. 
 quos utique si correctos uolumus, etiam corporali salute 
 saluos uelle debemus, mox ei bona optaui a domino retribui 
 non ad salutem corporis pertinentia, sed ea potius, quae 
 putabat esse uel forte adhuc putat in solo arbitrio uoluntatis 
 et propria potestate posita, simul optans et propter hoc uitam 
 aeternam. deinde quia litteris suis, quibus respondebam, talia 
 quaedam in me bona multum benigneque laudauerat, etiam 
 ibi petiui ab eo, ut pro me oraret, quo potius a domino talis 
 fierem, qualem me esse iam crederet, ut eum sic admonerem, 
 contra quod ille sapiebat, ipsam quoque iustitiam, quam in 
 Ille laudandam putauerat, non esse uolentis neque currentis, 
 sed miserentis dei. hoc est totum, quod breuis illa 
 epistola mea continet eaque intentione dictata est; nam ita se 
 habet.

\'Domino dilectissimo et desiderantissimo fratri 
 Pelagio Augustinus in domino salutem. Gratias ago plurimum. 
 
 
 quod me litteris tuis exhilarare dignatus es et certum facere 
 de salute uestra. retribuat tibi dominus bona, quibus semper 
 sis bonus, et cum illo aeterno uiuas in aeternum, domine 
 dilectissime et desiderantissime frater. ego autem, etsi in me 
 non agnosco praeconia de me tua, quae tuae benignitatis epistola 
 continet, beneuolo tamen animo erga exiguitatem meam 
 ingratus esse non possum, simul admonens, ut potius ores 
 pro me, quo talis a domino fiam, qualem me iam esse

 

 
 
 
 arbitraris. et alia manu: memor nostri incolumis domino placeas, 
 domine dilectissime et desiderantissime frater\'.

In ipsa quoque subscriptione quod posui, ut 
 domino placeat, magis hoc esse significaui in eius gratia quam 
 in sola hominis uoluntate, quando id nec hortatus sum nec 
 praecepi nec docui, sed optaui. quemadmodum uero si hortarer 
 aut praeciperem uel docerem, pertinere hoc et ad liberum 
 arbitrium demonstrarem nec tamen dei gratiae derogarem, 
 ita, quia optaui, dei quidem commendaui gratiam, non tamen 
 arbitrium uoluntatis extinxi. ut quid ergo in hoc iudicio protulit 
 hanc epistolam, secundum quam, si ab initio sapuisset, 
 nullo modo fortassis licet a bonis fratribus, sed tamen peruersitate 
 disputationum eius offensis ad episcopale iudicium 
 uocaretur? porro autem sicut ego rationem de hac mea epistola 
 reddidi, ita de suis, si esset necesse, redderent quorum allegauit 
 dicentes uel quid putauerint uel quid ignorauerint uel 
 qua ratione scripserint. proinde Pelagius, de quorumlibet 
 sanctorum amicitia se iactauerit, quorumlibet de suis laudibus 
 litteras legerit, quaelibet purgationis suae gesta protulerit, 
 nisi ea, quae contra dei gratiam, qua uocamur et iustificamur, 
 posuisse in libris suis idoneorum testium fide probatur, confessus 
 anathematizauerit ac deinde contra haec ipsa scripserit 
 et disputauerit, nequaquam his, quibus plenius notus est, uidebitur 
 esse correctus.

Iam enim quae post hoc iudicium consecuta sint, 
 quae hanc suspicionem magis augeant, non tacebo. peruenit

 
 
 
 in manus nostras nonnulla epistola, quae ipsius Pelagii diceretur 
 scribentis ad amicum suum quendam presbyterum, qui 
 ., eum litteris, sicut eadem epistola continetur, benigne admonuerat, 
 ne per eius occasionem se aliquis a corpore ecclesiae 
 separaret. ibi inter cetera, quae inserere longum est nec opus 
 est, ait Pelagius: \'quattuordecim episcoporum sententia definitio 
 nostra comprobata est, qua diximus posse hominem sine 
 peccato esse et dei mandata facile custodire, si uelit. quae 
 sententia\', inquit, (contradictionis os confusione perfudit et 
 omnem in malum conspirantem societatem ab inuicem separauit\'. 
 siue ergo istam epistolam Pelagius uere scripserit siue 
 sub eius nomine a quocumque conficta sit, quis non uideat, 
 quemadmodum hic error et de iudicio, ubi conuictus atque 
 damnatus est, tamquam de uictoria glorietur? sic enim posuit 
 haec uerba, quemadmodum leguntur in libro eius, qui capitulorum 
 uocatur, non quemadmodum obiecta sunt in iudicio uel 
 eius etiam responsione repetita. nam et illi qui obiecerunt 
 nescio qua incuria minus posuerunt uerbum, de quo non parua 
 est controuersia. posuerunt enim eum dixisse posse hominem, 
 si uelit, esse sine peccato et dei mandata custodire, si uelit; 
 de facilitate nihil est dictum. deinde ipse respondens ait: \'posse 
 quidem hominem esse sine peccato et dei mandata custodire si 
 uelit, diximus\'. neque ipse dixit 'facile custodire\', sed tantummodo 
 \\;custodire>. ita alio loco inter illa, de quibus me Hilarius 
 consuluit atque rescripsi, sic obiectum est: posse hominem esse 
 sine peccato, si uelit. ad quod ipse ita respondit: \'posse quidem

 
 
 
 hominem sine peccato esse dictum est superius\'. neque hic 
 ergo uel ab eis qui obiecerunt uel ab ipso qui respondit 
 additum est <facile>. superius etiam in narratione sancti 
 Iohannis episcopi ita commemoratum est: \'illis\', inquit, \'instantibus 
 et dicentibus, quia haereticus est; dicit enim quoniam 
 potest homo, si uoluerit, esse sine peccato, et de hoc interrogantibus 
 nobis eum respondit: non dixi quoniam recipit natura 
 hominis ut impeccabilis sit; sed dixi quoniam qui uoluerit 
 pro propria salute laborare et agonizare, ut non peccet et 
 ambulet in praeceptis dei, habere eum hanc possibilitatem a 
 deo. tunc quibusdam susurrantibus et dicentibus, quod sine 
 dei gratia diceret Pelagius posse hoc perfici, culpans\', inquit, 
 \'super hoc et intuli, quia et apostolus Paulus multum laborans, 
 sed non secundum suam uirtutem, sed secundum gratiam 
 dei dixit: amplius omnibus illis laboraui. non ego 
 autem, sed gratia dei mecum\' et cetera quae iam commemoraui.

Quid sibi ergo uult, quod in hac epistola ita gloriari 
 ausi sunt, ut non solum possibilitatem non peccandi, sed 
 etiam facilitatem, sicut in libro capitulorum eiusdem Pelagii 
 positum est, iudicantibus quattuordecim episcopis se persuasisse 
 iactarent, cum totiens eadem adiecta gestis atque repetita 
 nusquam hoc habere inueniantur? quomodo enim etiam ipsi 
 defensioni et responsioni Pelagii non est hoc uerbum

 

 
 
 
 contrarium, cum et episcopus Ioliannes sic eum apud se respondisse 
 dixerit, ut eum uellet intellegi posse non peccare, qui uoluerit 
 pro salute sua laborare et agonizare, et ipse iam gestis agens 
 seque defendens proprio labore et dei gratia dixerit hominem 
 posse esse sine peccato? quomodo ergo facile fit, si 
 laboratur ut fiat? puto enim omnem sensum hominum nobiscum 
 agnoscere, quod ubi labor est, facilitas non est et tamen 
 epistola carnalis uentositatis et elationis uolat et gestorum 
 tarditate procurata celeritate praecedens in manus hominum 
 praeuolat, ut quattuordecim episcopis orientalibus placuisse 
 dicatur non solum posse esse hominem sine peccato et dei 
 mandata custodire, sed et facile custodire nec nominato 
 deo iuuante, sed tantum (si uelit\': ut uidelicet tacita, pro 
 qua uehementissime pugnabatur, diuina gratia restet, ut sola 
 in epistola legatur infelix et se ipsam decipiens uelut uictrix 
 humana superbia, quasi non hoc se dixerit * culpasse Iohannes 
 episcopus et uelut giganteos montes aduersus supereminentiam 
 gratiae caelestis structos tribus diuinorum testimoniorum 
 tamquam fulminum ictibus deiecisse aut uero cum illo etiam 
 ceteri episcopi iudices uel mente uel ipsis auribus ferrent 
 Pelagium dicentem \'posse quidem hominem sine peccato esse 
 et dei mandata custodire, si uelit, diximus), nisi continuo 
 sequeretur: \'hanc enim possibilitatem deus illi dedit\' — quod 
 nesciebant illi eum dicere de natura, non de illa, quam in 
 apostolica praedicatione nouerant, gratia — ac deinde

 

 
 
 
 coniungeret: non autem diximus, quod inueniatur aliquis ab infantia 
 usque ad senectam qui numquam peccauerit, sed quoniam a 
 peccatis conuersus proprio labore et dei gratia possit esse 
 sine peccato\'. quod etiam sua sententia declararunt dicentes 
 eum recte respondisse hominem cum adiutorio dei et gratia 
 posse esse sine peccato, quid aliud metuentes, nisi ne hoc 
 negando non possibilitati hominis, sed ipsi dei gratiae facere 
 uiderentur iniuriam? nec tamen definitum est, quando fiat 
 homo sine peccato, quod fieri posse adiuuante dei gratia iudicatum 
 est, non est, inquam, definitum, utrum in hac carne 
 concupiscente aduersus spiritum fuerit uel sit uel futurus sit 
 aliquis iam ratione utens et uoluntatis arbitrio, siue in ista 
 frequentia hominum siue in solitudine monachorum, cui non 
 sit iam necessarium non propter alios, sed etiam propter se 
 ipsum dicere in oratione: dimitte nobis debita nostra, an 
 uero tunc perficiatur hoc donum, quando similes ei erimus, 
 quando uidebimus eum sicuti est, quando dicetur non a 
 pugnantibus: uideo aliam legem in membris meis repugnantem 
 legi mentis meae, sed a triumphantibus: ubi 
 est, mors, uictoria tua? ubi est, mors, aculens tuus? 
 quod non inter catholicos et haereticos, sed inter ipsos catholicos 
 fortasse pacifice requirendum est.

Quomodo igitur credi potest Pelagium — si 
 tamen haec epistola eius est - et dei gratiam, quae neque natura 
 est cum libero arbitrio neque legis scientia neque tantum 
 remissio peccatorum, sed ea quae in singulis nostris est 
 actibus necessaria, ueraciter fuisse confessum et ueraciter

 

 
 
 
 anathematizasse quisquis contra ista sentiret, quando in epistola 
 sua et facilitatem posuit non peccandi, de qua nulla in 
 hoc iudicio quaestio fuit, quasi iudicibus etiam de hoc uerbo 
 placuerit, et gratiam dei non posuit, quam confitendo et 
 addendo poenam ecclesiasticae damnationis euasit?

Est et aliud quod silere non debeo. in chartula 
 defensionis suae, quam mihi per quendam Charum nostrum 
 Hipponensem ciuem, orientalem autem diaconum misit, fecit 
 aliquid, quod aliter se habeat, quam gestis episcopalibus continetur. 
 quod autem habent gesta, longe melius est ac firmius 
 et omnino enodatius pro catholica ueritate contra illius haeresis 
 pestem. nam cum eandem chartulam legerem, priusquam ad 
 nos gesta uenissent, nesciebam <eum> ea ipsa uerba posuisse, 
 quibus cum sibi adesset usus est in iudicio; pauca enim et 
 non multum aliter se habent, de quibus non nimis curo. 
 
 
 Moleste autem ferebam, quod aliquarum sententiarum 
 Caelestii, quas eum gestis anathematizasse perspicuum 
 est, seruasse sibi defensionem potest uideri. nam earum 
 quasdam suas negauit esse tantummodo dicens pro eis non se 
 debere satisfactionem, anathematizare autem in eadem chartula 
 noluit. quae istae sunt: Adam mortalem esse factum, qui 
 siue peccaret siue non peccaret, esset moriturus. quod peccatum 
 Adae solum ipsum nocuerit et non genus humanum. quod lex 
 sic mittat ad regnum caelorum quemadmodum et euangelium. 
 quod infantes nuper nati in illo statu sint, in quo fuit Adam

 

 
 
 
 ante praeuaricationem. quod neque per mortem uel praeuaricationem 
 Adae omne genus humanum moriatur neque per 
 resurrectionem Christi omne genus humanum resurgat. infantes, 
 etiamsi non baptizentur, habere uitam aeternam. 
 diuites baptizatos, nisi omnibus abrenuntiauerint, si quid boni 
 uidentur facere, non illis reputari neque habituros illos regnum 
 caelorum\'. ad ista quippe in chartula illa ita respondit: \'haec 
 omnia secundum ipsorum testimonium a me dicta non sunt 
 nec pro eis debeo satisfactionem>. in gestis autem ad eadem 
 ipsa ita locutus est: \'secundum ipsorum testimonium a me 
 dicta non sunt. pro quibus ego satisfacere non debeo; sed 
 tamen ad satisfactionem sanctae synodi anathematizo eos qui 
 sic tenent aut aliquando tenuerunt\'. cur ergo non ita et in 
 illa chartula scriptum est? non multum, ut opinor. atramenti 
 nec litterarum nec morae nec ipsius chartulae, si ita fieret, 
 impenderetur. sed quis non credat id fuisse procuratum, ut 
 tamquam pro gestorum illorum breuiatione ista charta usquequaque 
 discurreret? ubi putaretur non esse ablatam quamlibet 
 earum sententiarum defendendi licentiam, quod ei tantummodo 
 obiectae nec eius probatae fuissent, non tamen anathematizatae 
 atque damnatae.

Postea etiam de libro Caelestii capitula sibi obiecta in 
 eadem chartula multa congessit neque his interuallis, quae 
 continent gesta, duas responsiones, quibus eadem capitula 
 anathematizauit, sed unam simul omnibus subdidit. quod 
 studio breuitatis factum putarem, nisi plurimum ad id quod 
 nos mouet interesse perspicerem. ita enim clausit: \'iterum dico

 
 
 
 quoniam ista et secundum eorum testimonium non sunt mea. 
 pro quibus, ut dixi, satisfactionem non debeo; quae autem mea 
 esse confessus sum, haec recte me dicere affirmo; quae autem 
 dixi mea non esse secundum iudicium sanctae ecclesiae reprobo 
 anathema dicens omni contrauenienti sanctae et catholicae 
 ecclesiae doctrinis, similiter et his qui falsa fingentes nobis 
 calumniam commouerunt\'. hunc ultimum uersum non habent 
 gesta; sed nihil ad rem de qua solliciti esse debemus. sint 
 enim prorsus anathema et hi qui falsa fingentes eis calumniam 
 commouerunt. sed cum primum legi: \'quae autem dixi mea 
 non esse secundum iudicium sanctae ecclesiae (reprobo) factum 
 illud esse iudicium ecclesiae> nesciens, quoniam hic tacitum 
 est et gesta non legeram, nihil aliud existimaui quam eum 
 fuisse pollicitum hoc se de his sensurum esse capitulis, quod 
 ecclesia iam non iudicasset, sed quandoque iudicaret, et ea 
 se reprobaturum, quae illa non iam reprobasset, sed quandoque 
 reprobaret, ut ad hoc pertineret etiam quod adiunxit 
 \'anathema dicens omni contrauenienti uel contradicenti sanctae 
 catholicae ecclesiae doctrinis\'. uerum autem, ut gesta testantur, 
 iam de his ecclesiasticum iudicium ab episcopis quattuordecim 
 factum erat, secundum quod iudicium se dixit ista omnia 
 reprobare et anathema dicere his qui talia sentiendo contra 
 iudicium ueniunt, quod iam factum fuisse gesta indicant. iam 
 enim dixerant iudices: quid ad haec quae lecta sunt capitula 
 dicit praesens Pelagius monachus? haec enim reprobat sancta 
 synodus et sancta dei catholica ecclesia\'. sed hoc qui nesciunt 
 et istam chartam legunt, putant aliquid illorum licite posse

 

 

 
 
 
 defendi, tamquam non fuerit iudicatum catholicae contrarium 
 esse doctrinae paratumque se Pelagius dixerit id de his rebus 
 sapere, quod ecclesia non iudicauit, sed iudicauerit. non itaque 
 sic scripsit in ea de qua nunc agimus chartula, ut cognosceretur 
 quod habet gestorum fides, omnia scilicet illa dogmata, quibus 
 eadem haeresis proserpebat et contentiosa conualescebat audacia, 
 ecclesiastico iudicio praesidentibus quattuordecim episcopis 
 esse damnata. quam rem si, ut est, innotescere timuit, se 
 potius corrigat quam nostrae licet serae uigilantiae qualicumque 
 succenseat. si autem hoc eum timuisse falsum est et 
 sicut homines suspicamur, ignoscat, dum tamen ea quae gestis, 
 quibus auditus est, anathematizata et reprobata sunt de cetero 
 oppugnet, ne parcendo illis non solum haec antea credidisse, 
 sed credere uideatur.

Proinde istum librum in tam graui et grandi 
 causa non frustra fortasse prolixum ob hoc ad tuam uenerationem 
 scribere uolui, ut, si tuis sensibus non displicuerit, 
 auctoritate potius tua, quae longe maior est quam nostrae 
 exiguitatis industria, quibus necessarium existimauerit innotescat 
 ad eorum uanitates contentionesque opprimendas, qui 
 putant absoluto Pelagio iudicibus episcopis orientalibus illa 
 dogmata placuisse, quae aduersum christianam fidem et dei 
 gratiam, quauocamur et iustificamur, perniciosissime pullulantia 
 • christiana semper ueritas damnat et istorum etiam quattuordecim 
 episcoporum auctoritate damnauit, quae simul et Pelagium, 
 nisi ab illo essent anathematizata, damnasset. nunc iam, 
 quoniam reddidimus homini curam fraternae caritatis et de 
 illo ac pro illo nostram sollicitudinem fideliter prompsimus,

 
 
 
 uideamus quomodo breuiter possit aduerti etiam illo, quod 
 clarum, apud homines absoluto haeresim tamen ipsam diuino 
 iudicio semper damnabilem etiam iudicio quattuordecim episcoporum 
 orientalium esse damnatam.

Haec est illius iudicii postrema sententia. 
 synodus dixit: nunc quoniam satisfactum est nobis prosecutionibus 
 praesentis Pelagii monachi, qui quidem piis doctrinis 
 consentit, contraria uero ecclesiae fidei reprobat et anathematizat, 
 communionis ecclesiasticae eum esse et catholicae confitemur\'. 
 duo quaedam satis perspicua de Pelagio monacho sancti episcopi 
 iudices suae sententiae breuitate complexi sunt: unum 
 quidem, piis eum consentire doctrinis, alterum autem, eccle 
 siae fidei reprobare et anathematizare contraria. Pelagius 
 propter haec duo communionis ecclesiasticae et catholicae 
 pronuntiatus est. quibus ergo uerbis eius interim, quantum 
 homines in praesentia de manifestis iudicare potuerunt, utrumque 
 claruerit omnia breuiter recapitulando uideamus. in his 
 enim sibi obiectis, quae sua non esse respondit, dictus est 
 reprobare et anathematizare contraria. breuiter ergo totam 
 istam causam ita, si possumus, colligamus.

Quoniam necesse erat impleri quod praedixit apostolus 
 Paulus: oportet et haereses esse, ut probati manifesti 
 fiant in uobis, post ueteres haereses <inlata est> etiam modo

 

 

 
 
 
 haeresis non ab episcopis seu presbyteris uel quibusque clericis, 
 sed a quibusdam ueluti monachis, quae contra dei 
 gratiam, quae nobis est per Iesum Christum dominum 
 nostrum, tamquam defendendo liberum arbitrium disputaret 
 et conaretur euertere christianae fidei firmamentum, de quo 
 scriptum est: per unum hominem mors et per unum hominem 
 resurrectio mortuorum; sicut enim in Adam 
 omnes moriuntur, sic et in Christo omnes uiuificabuntur, 
 et in actibus nostris dei adiutorium denegaret dicendo, 
 ut non peccemus impleamusque iustitiam, posse sufficere 
 naturam humanam, quae condita est cum libero arbitrio, 
 eamque esse dei gratiam, quia sic conditi sumus, ut hoc 
 uoluntate possimus, et quod adiutorium legis mandatorumque 
 suorum dedit et quod ad se conuersis peccata praeterita ignoscit. 
 in his solis esse dei gratiam deputandam, non in adiutorio 
 nostrorum actuum singulorum; posse enim hominem 
 esse sine peccato et mandata dei facile custodire, si uelit.

Ista haeresis cum plurimos decepisset et fratres, quos 
 non deceperat, conturbaret, Caelestius quidam talia sentiens 
 ad iudicium Carthaginensis ecclesiae perductus episcoporum 
 sententia condemnatus est. deinde post aliquot annos Pelagio, 
 qui magister eius perhiberetur, cum ista haeresis fuisset 
 obiecta, ad episcopale iudicium etiam ipse peruenit recitatisque 
 omnibus quae in libello contra eum dato Heros et 
 Lazarus episcopi Galli posuerant illis quidem absentibus et 
 de aegritudine unius eorum excusantibus Pelagium ad omnia 
 respondentem quattuordecim episcopi prouinciae Palaestinae

 

 
 
 
 secundum responsiones eius alienum a peruersitate huius 
 haeresis pronuntiarunt, eam tamen haeresim sine ulla dubitatione 
 damnantes. approbauerunt enim secundum quod ille ad 
 ea quae obiecta sunt respondebat: \'adiuuari hominem per legis 
 scientiam ad non peccandum, sicut scriptum est: legem in 
 adiutorium dedit illis\'. non tamen ex hoc eandem legis 
 scientiam illam dei gratiam esse iudicauerunt, de qua scriptum 
 est: quis me liberabit de corpore mortis huius? gratia 
 dei per Iesum Christum dominum nostrum, nec ideo 
 dixisse Pelagium \'omnes uoluntate sua regi, ut non eos 
 regeret deus; respondit enim hoc se dixisse propter liberum 
 arbitrium, cui deus adiutor est eligenti bona, hominem uero 
 peccantem ipsum esse in culpa quasi liberi arbitrii. approba-. 
 uerunt etiam (iniquis et peccatoribus in die iudicii non esse 
 parcendum, sed aeternis eos ignibus puniendos\', quoniam hoc 
 se ille secundum euangelium dixisse respondit, ubi scriptum 
 est: isti ibunt in supplicium aeternum, iusti autem in 
 uitam aeternam. non autem dixerat omnes peccatores ad 
 aeternum pertinere supplicium, ut merito contra apostolum 
 dixisse uideretur, qui quosdam saluos ait futuros, sic tamen 
 quasi per ignem. \'regnum caelorum\' ideo approbauerunt 
 \'etiam in ueteri testamento esse promissum\', quoniam testimonium 
 dedit de propheta Daniele, ubi dictum est: et accipient 
 sancti regnum altissimi, hoc loco uetus testamentum 
 intellegentes ab illo appellatum non illud solum quod factum 
 est in monte Sina, sed scripturas omnes canonicas ante aduentum 
 domini ministratas. \'posse\' autem \'hominem esse sine peccato,

 

 
 
 
 si uelit\', non sic approbatum est, quomodo ab illo in libro 
 suo positum uidebatur, tamquam hoc in sola potestate esset 
 hominis per liberum arbitrium — hoc quippe arguebatur sensisse 
 dicendo \'si uelit\' — sed quomodo nunc ipse respondit, 
 immo quomodo id breuius et apertius iudices episcopi sua 
 interlocutione commemorauerunt, hominem cum adiutorio dei 
 et gratia posse esse sine peccato. nec tamen definitum est, 
 quando istam perfectionem sancti assecuturi sint, utrum in 
 corpore mortis huius an quando absorbebitur mors in uictoriam.

Ex his etiam, quae Caelestium dixisse uel scripsisse 
 , tamquam dogmata discipuli eius sunt obiecta Pelagio, sua 
 quaedam et ipse cognouit, sed aliter se quam obiciebantur 
 sensisse respondit. hinc est illud, \'quod ante aduentum Christi 
 uixerunt quidam sancte ac iuste\'; Caelestius autem dixisse 
 perhibebatur \'quod sine peccato fuerint\'. item obiectum est 
 dixisse Caelestium \'ecclesiam esse sine macula et ruga\'; 
 Pelagius autem dixit \'dictum a se quidem, sed ita, quoniam 
 lauacro ab omni macula et ruga purgatur ecclesia, quam 
 uelit dominus ita permanere\'. item illud dictum a Caelestio 
 \'quoniam plus faciamus quam in lege et euangelio iussum 
 est\'; Pelagius autem \'de uirginitate hoc se dixisse\' respondit, 
 de qua Paulus dicit: praeceptum domini non habeo\'. 
 item obiectum est affirmare Caelestium \'unumquemque hominem 
 posse habere omnes uirtutes et gratias\', ac sic auferri diuersitatem 
 gratiarum, quam apostolus docet; Pelagius autem 
 respondit <non se auferre gratiarum diuersitatem, sed dicere

 

 
 
 
 donare deum ei, qui fuerit dignus accipere, omnes gratias, 
 sicut Paulo apostolo donauit\'.

Has ex nomine Caelestii quattuor sententias non sic 
 approbauerunt episcopi iudices, sicut eas Caelestius sensisse 
 dicebatur, sed sicut de his respondit Pelagius. uiderunt enim, 
 quod aliud sit sine peccato esse, aliud sancte ac iuste uiuere, 
 sicut etiam ante aduentum Christi quosdam uixisse scriptura 
 testatur, et quamuis non sit hic ecclesia sine macula et ruga, 
 tamen eam et lauacro regenerationis ab omni macula rugaque 
 purgari et eam ita uelle dominum permanere — nam et ita permanebit, 
 quia sine macula et ruga utique in aeterna felicitate 
 regnabit — et quod perpetua uirginitas, quae praecepta non est, 
 sine dubio plus sit quam coniugalis pudicitia, quae praecepta 
 est, quamuis in multis uirginitas perseueret, qui tamen non 
 sunt sine peccato, et quod eas omnes gratias, quas loco uno 
 commemorat, habuerit apostolus Paulus. quas tamen eum 
 dignum fuisse accipere aut non secundum merita, sed 
 potius secundum praedestinationem aliquo modo intellegere 
 potuerunt — ipse enim dicit: non sum dignus, uel: non 
 sum idoneus uocari apostolus — aut eorum intentionem 
 subterfugit uerbum, quod Pelagius quemadmodum posuerit 
 ipse uiderit. haec sunt, in quibus episcopi Pelagium pronuntiauerunt 
 piis consentire doctrinis.

Nunc similiter recapitulando illa paulo attentius uideamus, 
 quae illum contraria reprobare et anathematizare dixerunt. in 
 hoc enim potius tota haeresis ista consistit. exceptis ergo 
 illis, quae in adulatione nescio cuius uiduae in libris suis 
 posuisse dictus est, quae ille neque in libris suis esse neque

 

 
 
 
 talia umquam se dixisse respondit et eos qui talia saperent, 
 non tamquam haereticos, sed tamquam stultos anathematizauit, 
 haec sunt, quibus haeresis illius dumeta cotidie 
 pullulare, immo iam siluescere dolebamus: \'Adam mortalem 
 factum, qui siue peccaret siue non peccaret, moriturus esset. 
 quod peccatum Adae ipsum solum laeserit et non genus 
 humanum. quod lex sic mittat ad regnum quemadmodum et 
 euangelium. quod infantes nuper nati in illo statu sint, in 
 quo Adam fuit ante praeuaricationem. quod neque per 
 mortem uel praeuaricationem Adae omne genus hominum moriatur 
 neque per resurrectionem Christi omne genus hominum 
 resurgat. quod infantes, etsi non baptizentur, habeant uitam 
 aeternam. quod diuites baptizati, nisi omnibus abrenuntient, 
 si quid boni uisi fuerint facere, non eis reputetur neque 
 regnum dei posse habere. quod gratia dei et adiutorium 
 non ad singulos actus detur, sed in libero arbitrio sit et in 
 lege atque doctrina. quod dei gratia secundum merita nostra 
 detur et propterea et ipsa gratia in hominis sit posita uoluntate, 
 siue dignus fiat siue indignus. quod filii dei non possunt 
 uocari, nisi omnino absque peccato fuerint effecti. quod obliuio 
 et ignorantia non subiacet peccato, quoniam non eueniant 
 secundum uoluntatem, sed secundum necessitatem. quod non 
 sit liberum arbitrium, si indigeat auxilio dei, quoniam propriam 
 uoluntatem habeat unusquisque aut facere aliquid aut non 
 facere. quod uictoria nostra ex dei non sit adiutorio, sed ex 
 libero arbitrio. quod ex illo, quod ait Petrus diuinae nos 
 esse consortes naturae, consequens sit, ut ita possit esse

 

 
 
 
 anima sine peccato quemadmodum deus\\ hoc enim in undecimo 
 capitulo libri non quidem habentis auctoris sui titulum, 
 sed qui perhibetur esse Caelestii his uerbis positum ipse legi: 
 \'quomodo quispiam\', inquit, \'illius rei consortium suscipit, a 
 cuius statu et uirtute esse extraneus definitur\'? ideo fratres, 
 qui haec obiecerunt, sic eum intellexerunt, tamquam eiusdem 
 naturae animam et deum et partem dei dixerit animam; sic 
 enim acceperunt, quod eiusdem status atque uirtutis eam esse 
 cum deo senserit. in extremo autem obiectorum positum est: 
 \'quod paenitentibus uenia non detur secundum gratiam et 
 misericordiam dei, sed secundum meritum et laborem eorum, 
 qui per paenitentiam digni fuerint misericordia\'. haec omnia et 
 si quae argumentationes ad ea confirmanda interpositae sunt 
 sua negantem et anathematizantem Pelagium iudices approbauerunt 
 et ideo pronuntiauerunt eum contraria ecclesiasticae 
 fidei reprobando et anathematizando damnasse. ac per hoc 
 quomodolibet ea . Caelestius posuerit aut non posuerit uel 
 Pelagius senserit aut non senserit, tanta mala tam nouae 
 huius haeresis illo ecclesiastico iudicio damnata gaudeamus et 
 deo gratias agamus laudesque dicamus.

De his autem quae post hoc iudicium ibi nescio quo 
 cuneo perditorum, qui ualde in peruersum perhibentur Pelagio 
 suffragari, incredibili audacia perpetrata dicuntur, ut dei serui 
 et ancillae ad curam sancti Hieronymi presbyteri pertinentes 
 sceleratissima caede afficerentur, diaconus occideretur, aedificia 
 monasteriorum incenderentur, uix ipsum ab hoc impetu atque

 

 
 
 
 incursu impiorum in dei misericordia turris munitior tueretur, 
 tacendum nobis potius uideo et expectandum quid illic fratres 
 nostri episcopi de his tantis malis agendum existiment, quibus 
 eos dissimulare posse quis credat? impia quippe dogmata 
 huiusce modi hominum a quibuslibet catholicis, etiam qui ab 
 illis terris longe absunt, redarguenda sunt, ne ubicumque 
 nocere possint, quo peruenire potuerint; impia uero facta, 
 quorum cohercitio ad episcopalem pertinet disciplinam, ubi 
 committuntur, ibi potissimum a praesentibus uel in proximo 
 constitutis diligentia pastorali et pia seueritate plectenda sunt. 
 nos itaque tam longe positi optare debemus his causis talem 
 illic finem dari, de quo non sit necesse ubilibet ulterius iudicare, 
 sed quem nobis potius praedicare conueniat, ut animi 
 omnium, qui illorum scelerum fama usquequaque uolitante 
 grauiter uulnerati sunt, dei misericordia consequente sanentur. 
 unde iam huius libri terminus iste sit, qui, ut spero, si 
 sensibus tuis placere meruerit, adiuuante domino utilis erit 
 legentibus tuo quam meo nomine commendatior et tua diligentia 
 plurimis notior.