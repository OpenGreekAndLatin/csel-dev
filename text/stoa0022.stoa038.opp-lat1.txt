Nabuthae historia tempore uetus est, usu cottidiana. quia 
 enim diuitum non cottidie concupiscit aliena? quia opulentissimorum 
 non exturbare contendit agellulo suo pauperem atque 
 inopem auiti ruris eliminare finibus? quis contentus est suo? 
 cuius non inflammet diuitis animum uicina possessio? non 
 igitur unus Achab natus est, sed quod peius est cottidie Achab 
 nascitur et numquam moritur huic saeculo. si unus occidat, 
 adsurgunt plurimi. plures qui rapiant quam qui amittant. non 
 unus Nabuthae pauper occisus est; cottidie Nabuthae sternitur, 
 cottidie pauper occiditur. hoc metu percitum humanum 
 genus cedit iam suis terris, migrat cum paruulis pauper onustus 
 pignore suo, uxor sequitur inlacrimans, tamquam ad 
 bustum prosequatur maritum. minus tamen deplorat illa, quae 
 deflet suorum funera, quia etsi amisit coniugis praesidium, 
 sepulchrum tenet, etsi filios non tenet, tamen exules non dolet, 
 non ingemit grauiora funeribus tenerae prolis ieiunia.

quousque 
 extenditis, diuites, insanas cupiditates? numquid soli 
 habitabitis super terram? cur eicitis consortem naturae

 

 
 
 
 et uindicatis uobis possessionem naturae? in commune omnibus, 
 diuitibus atque pauperibus, terra fundata est: cur uobis 
 ius proprium soli, diuites, adrogatis? nescit natura diuites, 
 quae omnes pauperes generat. neque enim cum uestimentis 
 nascimur, cum auro argentoque generamur. nudos fundit m 
 lucem egentes cibo amictu poculo, nudos recipit terra quos 
 - edidit, nescit fines possessionum sepulchro includere. caespes 
 angustus aeque et pauperi abundat et diuiti et terra, quae 
 uiuentis non cepit affectum, totum iam diuitem capit. nescit 
 ergo natura discernere quando nascimur, nescit quando deficimus. 
 omnes similes creat, omnes similes gremio claudit sepulchri. 
 quis discernat species mortuorum? redoperi terram 
 . et, s) potes, diuitem deprehende. eruderato paulo post tumulum 
 et, si cognoscis, egentem argue nisi forte hoc solo, quod

( 
 plura cum diuite pereunt. sericae uestes et auro intexta uelamina, 
 quibus diuitis corpus ambitur, damna uiuentium, non 
 subsidia defunctorum sunt. unguentum accipis, diues, et faetidus 
 es; perdis alienam gratiam nec adquiris tuam. heredes 
 relinquis, qui litigent. heredibus relinquis depositum magis 
 hereditarium quam commodum uoluntarium, qui id quod relictum 
 est minuere ac uiolare formident. si frugi heredes sunt, 
 custodiunt; si luxuriosi, exhauriunt. itaque aut bonos heredes

 

 
 
 
 perpetua condemnas sollicitudine aut malos dimittis, quo tua 
 facta condemnent.

Sed quid arbitraris quod. dum uiuis, abundas omnibus? o 
 diues, nescis quam pauper sis, quam inops tibi ipse uidearis, 
 qui te diuitem dicis. quanto plus habueris. plus requiris et 
 quidquid adquisieris, tamen tibi adhuc indiges. inflammatur 
 lucro auaritia, non restinguitur. quasi gradus quosdam cupiditas 
 habet; quo plures ascenderit eo ad altiora festinat, unde 
 sit grauis ruina lapsuro. tolerabilior tamen iste, cum minus 
 haberet, census sui contemplatione mediocria requirebat; accessione 
 patrimonii accessit cupiditatis augmentum. non uult esse 
 degener uotis, pauper in desideriis. ita duo intolerabilia simul 
 iungit, ut ambitiosam spem diuitis augeat et non deponat 
 mendicitatis affectum. denique docet nos scriptura diuina quam 
 misere egeat, mendicet abiecte.

rex Achab in Istrahel erat et 
 pauper Nabuthae. ille regni opibus adfluebat, iste angusti soli 
 possidebat caespitem. nihil pauper de possessionibus diuitis 
 concupiuit, rex sibi egere uisus est, quia uineam habebat 
 pauper uicinus. quis igitur tibi pauper uidetur? qui contentus 
 est suo an qui concupiscit alienum? alter certe pauper censu 
 uidetur, alter pauper affectu est. affectus diues egere non 

 

 
 
 
 nouit, census abundans nequit auari pectus explere. ideoque 
 diues cupidus in inuidia possessionis et paupertatis querella 
 est.

Sed iam scripturae uerba consideremus. et factum est 
 inquit post haec uerba. erat uinea Nabuthae Israhelitae 
 in Israhel iuxta domum Achab regis Samariae. 
 et locutus est Achab ad Nabuthae dicens: da mihi 
 uineam tuam, et erit mihi in hortum holerum, quoniam 
 propinquat domui meae, et dabo tibi pro ea 
 aliam uineam. si.uero placuerit tibi, dabo tibi pecuniam 
 pro ista uinea, et erit mihi in hortum holerum. 
 et dixit Nabuthae ad Achab: non fiat hoc a deo, ut 
 dem tibi hereditatem patrum meorum. et turbatus 
 est spiritus eius et dormiuit in lecto suo et uelauit 
 faciem suam et non manducauit panem.

exposuerat 
 supra scriptura diuina quia Helisaeus, cum esset pauper, reliquit 
 boues suos et cucurrit ad Heliam et occidit eos et 
 erogauit populo et adhaesit prophetae. ad condemnationem 
 igitur praemissa sunt diuitis, qui in isto rege describitur, eo 
 quod habens beneficia dei, sicut iste Achab, cui dominus et 
 regnum donauit et pluuiam Heliae uatis oratione concessit, 
 diuina mandata uiolauerit.

audiamus ergo quid dicat. da mihi 
 inquit. quae altera uox egentis est, quae uox alia stipem 
 publicam postulantis nisi da mihi\'? hoc est da mihi, quia

 

 
 
 
 egeo. da mihi, quia aliud uiuendi subsidium habere non 
 possum. da mihi, quia non est mihi panis ad uictum, 
 nummus ad potum, sumptus ad alimentum, ad indumentum 
 substantia. da mihi, quia tibi dominus dedit unde largiri 
 debeas, mihi non dedit. da mihi quia, nisi tu dederis, habere 
 non potero. da mihi, quia scriptum est: date elemosynam.\' 
 haec quam abiecta, quam uilia! non habent enim 
 humilitatis affectum, sed cupiditatis incendium. in ipsa autem 
 deiectione quanta inpudentia! da mihi inquit uineam 
 tuam.

conStetur alienam, ut poscat indebitam. et dabo 
 tibi inquit pro ea aliam uineam. diues quod suum est 
 quasi uile fastidit, quod alienum est quasi pretiosissimum 
 concupiscit.

si uero placuerit tibi, dabo tibi pecuniam. 
 cito reprehendit errorem suum pecuniam offerendo 
 pro uinea; nihil enim uult alterum possidere, qui totum desiderat 
 suis possessionibus occupare.

Et erit mihi inquit in hortum holerum. haec erat 
 igitur omnis insania, hic omnis furor, ut spatium uilibus 
 holeribus quaereretur. non tam ergo ipsi cupitis quasi utile 
 possidere, sed alios uultis excludere. maior uobis cura de 
 pauperum spoliis quam de uestris emolumentis est. iniuriam 
 uestram putatis, si quid pauper habeat quod dignum possessione 
 diuitis aestimetur. damnum uestrum creditis quicquid

 

 
 
 
 alienum est. quid uos delectant naturae dispendia? uniuersis 
 creatus est mundus, quem pauci diuites uobis defendere conamini. 
 non enim terrena tantum possessio, sed caelum ipsum, 
 aer, mare in usum paucorum diuitum uindicatur. hic aer, 
 quem tu diffusis includis possessionibus, quantos alere populos 
 potest. numquid angeli diuisa caeli spatia habent, ut tu 
 terram positis distinguis terminis?

clamat propheta: uae his 
 qui domum ad domum iungunt et uillam ad uillam 
 et arguit eos inefficacis auaritiae. fugiunt enim cohabitare 
 hominibus et ideo excludunt uicinos; sed fugere non possunt, 
 quia cum hos excluserint, alios rursus inueniunt et, cum illos 
 propulsauerint, ad aliorum necesse est eos uiciniam peruenire; 
 soli enim super terram habitare non possunt. aues se auibus 
 adsociant, denique ingentis plerumque agminis uolatu caelum 
 obtexitur, pecus pecori adiungitur, pisces piscibus, nec damnum 
 ducunt, sed commercium uiuendi, cum plurimum comitatum 
 capessunt et quoddam munimentum solacio frequentioris. societatis 
 adfectant. solus tu, homo, consortem excludis, includis 
 feras, struis habitacula bestiarum, destruis hominum, inducis 
 mare intra praedia tua, ne desint beluae, producis fines terrae, 
 ne possis habere finitimum.

Audiuimus uocem diuitis aliena quaerentis, audiamus uocem 
 pauperis propria uindicantis: non fiat inquit hoc a deo, 
 ut dem tibi hereditatem patrum meorum. quasi 
 quandam contagionem sui pecuniam esse diuitis arbitratur, 
 quasi dicat: pecunia tua tecum sit in perditionem, 
 ego autem hereditatem patrum meorum non possum uendere. 
 habes quod sequaris, diues, si sapias, ut non uendas agrum 
 tuum pro nocte meretricis, non transfundas ius tuum pro 
 sumptu comissationis deliciarumque inpensis, non adiudices 
 domum tuam ad ludum aleae, ne ius hereditariae pietatis 
 amittas.

his auditis turbatus est auari spiritus regis. et dormiuit 
 in lecto suo et uelauit faciem suam et non 
 manducauit panem suum. lugent diuites, si non potuerint 
 aliena diripere; si suis pauper non cesserit facultatibus, 
 uim maeroris tegere non possunt. dormire desiderant, uelant 
 faciem suam, ne quicquam in orbe terrarum alienum uideant, 
 ne quicquam in hoc mundo non esse suum nouerint, ne 
 audiant uicinum iuxta se aliquid possidere. ne audiant pauperem 
 sibi contradicentem: horum sunt animae quibus dicit 
 propheta: mulieres diuites, exsurgite.

Et non manducauit inquit panem suum: quoniam 
 quaerebat alienum; etenim diuites alienum magis panem 
 quam suum manducant, qui rapto uiuunt et rapinis sumptum 
 exercent suum. aut certe non manducauit panem suum uolens 
 se morte multare, quod ei aliquid negaretur.

compara nunc 

 

 
 
 
 affectum pauperis. nihil habet et ieiunare uoluntarius nisi 
 deo nescit, ieiunare nisi ex necessitate non nouit. eripitis quidem 
 pauperibus uniuersa, aufertis omnia, nihil relinquitis, 
 poenam tamen pauperum uos potius, diuites, sustinetis. illi 
 ieiunant, si non habeant, uos, cum habetis. a uobis igitur 
 prius poenam exigitis quam pauperibus inrogatis. uos igitur 
 uestro affectu luitis miserae paupertatis aerumnas, et pauperes 
 quidem non habent quo utantur, uos autem nec ipsi utimini 
 nec alios uti sinitis. eruitis aurum de metalli uenis et rursus 
 absconditis.

quantorum uitas in illo infoditis auro! cui illa 
 seruantur, cum legeritis de - auaro diuite: thensauros condit 
 et ignorat cui congregat eos? heres otiosus expectat, 
 heres fastidiosus increpat quod sero moriamini. odit 
 incrementa hereditatis suae, ad damna festinat. quid igitur 
 miserius, quando nec apud illum cui laboratis gratiam derelinquitis? 
 propter illum totis maestam diebus toleratis famem 
 cottidiana mensae uestrae damna metuentes, propter illum 
 diurna adornatis ieiunia.

noui ego diuitem in agrum proficiscentem 
 panes breuiores urbe delatos numerare solere, ut pro

 

 
 
 
 numero panis aestimaretur quot dies in agro futurus esset. 
 nolebat obsignatum aperire horreum, ne quid de condito minueretur. 
 panis unus diei deputabatur, qui tenacem satiare uix posset. comperi etiam ueri fide, si quando ei ouum esset 
 adpositum, queri quod pullus esset occisus. hoc ideo scribo, 
 ut cognoscatis uindicem esse dei iustitiam, quae lacrimas 
 pauperum uestro ulciscatur ieiunio.

Quam religiosum esset ieiunium, si sumptum conuiuii tui 
 deputares pauperibus! tolerabilior iam ille diues, cuius de 
 mensa ea quae cadebant pauper Lazarus colligebat saturari 
 cupiens, sed etiam ipsius mensa multorum pauperum constabat 
 sanguine et ipsius pocula multorum quos ad laqueum 
 coegerat rorabant cruorem.

quanti necantur, ut uobis quod 
 delectat paretur! funesta fames uestra, funesta luxuries. ille 
 de summis culminibus ruit, ut frumentis ampla uestris 
 receptacula praepararet. ille de sublimi cacumine altae arboris 
 decidit, dum genera explorat uuarum, quas deferat, quibus 
 digna conuiuio tuo uina fundantur. ille mari mersus est, dum 
 ueretur, ne piscis mensae tuae desit aut ostrea. ille brumali 
 20 frigore, dum lepores inuestigare aut laqueis studet aues

 

 
 
 
 captare, diriguit. ille ante oculos tuos, si quid forte displicuit, 
 uerberatur ad mortem atque ipsas epulas fuso cruore respergit. 
 denique diues erat, qui sibi ad mensam caput prophetae 
 pauperis iussit adferri et aliud unde saltatrici praemium solueret 
 non inuenerat nisi ut pauperem iuberet occidi.

uidi ego 
 pauperem duci, dum cogeretur soluere quod non habebat, 
 trahi ad carcerem, quia uinum deeset ad mensam potentis, 
 deducere in auctionem filios suos, ut ad tempus poenam 
 differre posset. inuentum forte aliquem, qui in illa necessitate 
 subueniret. redit ad hospitium cum suis pauper direpta 
 spectans omnia, nihil sibi ad cibum relictum, ingemiscens 
 filiorum famem, dolens quod eos non potius ei qui posset 
 pascere uendidisset. redit ad consilium, uendendi sumit arbitrium. 
 conpugnabant tamen inopiae iniuria et paternae pietatis 
 gratiae, fames urgebat ad pretium, natura ad officium. 
 commori filiis paratus quam a filiis separari saepe gradum 
 protulit, saepe reuocauit. uicit tamen necessitas, non uoluntas 
 et ipsa concessit pietas necessitati.

Consideremus nunc patriae mentis procellas exaesiuantis 
 quem de liberis prius traderet. \'quem* inquit \'uendam priorem? 
 scio enim quod non satis est unius pretium ad pastum reliquorum. 
 hoc solum fecunditas diues ad aerumnam! quem 
 offeram? quem frumenti auctionator libenter aspiciet?

 

 
 
 
 primogenitum offeram. sed primus me patrem uocauit. hic est 
 maior ex filiis, quem congrue honoro seniorem. sed iuniorem 
 dabo. at istum teneriore amore conplector. illum erubesco, 
 huius misereor: illius gradum suspiro, huius aetatem: ille 
 iam sentit aerumnam. iste ignorat: flectit me illius dolor, 
 huius inscientia. ad alios me conferam. ille mihi plus blanditur, 
 iste plus uerecundatur: ille parenti similior, hic utilior: 
 in illo imaginem meam uendo, in isto spem meam prodo. me 
 miserum, non inuenio quid faciam, non habeo quid eligam. 
 circumuallant me facies calamitatum, aerumnarum chorus. 
 ferina haec rabies est eligere quem tradas.

ferae ipsae cum 
 periculum inminere proli ac sibi sentiunt, solent eligere quos 
 liberent, non quos offerant. quomodo igitur discernam affectum 
 naturae, quomodo obliuiscar, quomodo exuam patris mentem? 
 quomodo filii auctionem constituam, quo sermone paciscar 
 pretium, quibus tradam manibus in seruitutem filium, 
 quibus oculis adspiciam seruientem, quibus osculis discedenti 
 uale dicam, quibus factum excusem sermonibus? fili, ego te 
 pro meo cibo uendidi. funestior ergo iam pauperis mensa 
 quam diuitis. ille addicit alienos, ego meum uendo: ille necessitatem 
 inponit, ego adfero uoluntatem. ut sit excusabilior 
 causa, adiciam: fili, pro fratribus tuis seruies, ut illis quaerantur 
 alimenta. et Ioseph a fratribus suis in seruitutem uenditus 
 postea et ipsos et patrem pauit. respondebit ille: sed 
 non eum uendidit pater, sed fleuit amissum, sed postea etiam.

 

 
 
 
 ipse in potestatem diuitis uenit et uix potuit liberari. postea 
 genus eius diuitiis Aegypti multa aetate seruiuit. uende me 
 postremo, pater, ea condicione, ne diuites emant.\'

haesi, fateor, 
 uerum quid faciam? nullum uendam. sed dum unum considero, 
 omnes fame uidebo pereuntes. si unum tradam, quibus 
 oculis uidebo ceteros de mea inpietate suspectos, ne alios 
 quoque uendam? quo pudore regrediar domum, quomodo intrabo, 
 quo habitabo affectu, qui mihi abnegaui filium, quem 
 non morbus absumpsit, non mors abstulit? qua conscientia 
 considerabo mensam meam, quam sicut nouella oliuarum in 
 circuitu tot filii uestiebant?\'

Haec pauper te praesente deplorat, et tibi auaritia aurem 
 obstruit nec mens tua facti miserabilis horrore mollitur. totus 
 populus ingemescit, et solus, diues, non flecteris nec audis 
 scripturam dicentem: perde pecuniam propter fratrem 
 et amicum, et non abscondas eam sub lapide in mortem. 
 et quia non audis, ideo exclamat Ecclesiastes dicens: 
 est languor malus, quem uidi sub sole, diuitias custodiri 
 in malum possidentis eas. sed fortasse redeas 
 domum, cum uxore conferas, illa te hortetur ut redimas uenundatum. 
 immo magis hortabitur, ut mundum muliebrem 
 conferas, unde potes uel paruo pauperem liberare. illa tibi 
 inponet sumptuum necessitatem, ut gemma bibat, in ostro 

 

 
 
 
 dormiat, in argentea sponda recumbat, auro oneret manus, 
ceruicem monilibus.

delectantur et conpedibus mulieres, dummodo 
 auro ligentur. non putant onera esse, si pretiosa sint, 
 non existimant uincula esse, si in his thensaurus coruscet. 
 delectant et uulnera, ut aurum auribus inseratur et margaritae 
 pendeant. habent et gemmae pondera sua, habent et uestes 
 sua frigora. sudatur in gemmis, algetur in sericis: tamen 
 pretia iuuant et quae natura auersatur commendat auaritia. 
 zmaragdos et hyacinthos beryllum achaten topazion amethystum 
 iaspin sardium summo quaerunt furore. uel si dimidium 
 patrimonii petatur, non parcunt dispendio, dum indulgent cupiditati. 
 non abnuo gratum quendam lapidum istorum esse 
 fulgorem, sed tamen lapidum. et ipsi admonent contra natu 
 ram expoliti, ut saxorum deponerent asperitatem, rigorem 
 15 magis mentis esse expoliendum.

\'Quis artifex unum diem uitae hominis potuit adiungere? 
 quem diuitiae ab inferis redemerunt? cuius aegritudinem pecunia 
 mitigauit? non in abundantia inquit uita eius. et 
 alibi: nihil prosunt thensauri iniustis, iustitia autem 
 liberat a morte. merito clamat Dauid: diuitiae si fluant, 
 nolite cor adponere. quid enim mihi prosunt, si me a morte 
 liberare non possunt? quid mihi prosunt, si mecum post mortem 
 esse non possunt? hic adquiruntur, hic relinquuntur. somnium 
 igitur loquimur, non patrimonium. unde bene ait idem 
 propheta de diuitibus: dormierunt somnum suum et nihil 
 inuenerunt omnes uiri diuitiarum in manibus suis, 
 hoc est: nihil inuenerunt operibus suis diuites, qui nihil pauperi 
 contulerunt. nullius iuuerunt inopiam, nihil ad utilitatem 
 suam proficiens repperire potuerunt.

ipsum nomen considera. 
 Ditem dicunt gentiles inferi praesulem, arbitrum mortis. ditem 
 appellant et diuitem, quod nisi mortem diues inferre non nouerit, 
 cui regnum de mortuis, cui sedes inferna sint. quid est 
 enim diues nisi inexplebilis quidam gurges diuitiarum,

 

 
 
 
 inexplebilis auri fames aut sitis? quo plus hauserit, plus inardescit. 
 qui diligit inquit argentum non satiabitur argento 
 et infra: et quidem hoc pessimus languor; sicut 
 enim fuit, ita et abiit, et abundantia eius laborat in 
 uentum. et quidem omnes dies eius in tenebris et 
 luctu et iracundia multa et languore et ira, ut tolerabilior 
 sit condicio seruulorum; illi enim hominibus seruiunt, 
 iste peccato; qui enim facit peccatum seruus est peccati. 
 semper in laqueis, semper in uinculis, numquam liber 
 a conpedibus, quia semper in criminibus. quam misera ser- uitus seruire peccatis!

Naturae ipsius nescit munia nec somni ipsius uices nouit 
 aut cibi fungitur suauitate, cuius nullum est inmune seruitium; 
 dulcis enim somnus serui, et si modicum et si 
 multum edat, et satiato diuitiis non est qui sinat 
 eum dormire. excitat eum cupiditas, exagitat cura peruigil 
 aliena rapiendi, torquet inuidia, mora uexat, sterilitas prouentuum 
 infecunda perturbat, sollicitat abundantia. unde illi

 

 
 
 
 diuiti, cuius possessio uberes fructus adtulit, qui cogitauit 
 intra se dicens: quid faciam, quod non habeo quo congregem 
 fructus meos? et dixit: hoc faciam, destruam 
 horrea et maiora faciam, et illo congregabo omnia 
 quae nata sunt mihi et dicam animae meae: anima. 
 habes multa bona in annos multos posita: requiesce, 
 manduca, bibe, epulare; respondit deus: stulte, hac 
 nocte animam tuam repetunt a te; quae autem parasti 
 cuius erunt? ne ipse quidem deus eum dormire permittit.

interpellat cogitantem, excitat dormieutem. sed nec ipse 
 se quietum esse patitur, qui de abundantia sollicitatur et in 
 ubertate fructuum uocem egentis emittit. quid faciam? inquit. 
 nonne haec pauperis uox est, non habentis subsidia uiuendi? 
 egens omnium huc atque illuc respicit, scrutatur hospitium, 
 nihil inuenit ad usum alimenti. considerat nihil miserius 
 quam fame confici et cibi indigentia mori, quaerit 
 mortis conpendia et tolerabiliora obeundi supplicia rimatur, 
 arripit gladium, suspendit laqueum, ignis adolet, explorat uenenum. 
 et inter haec dubius quid eligat dicit: quid faciam? 
 deinde uitae huius suauitate reuocatus cupit reuocare sententiam, 
 si possit uiuendi substantiam repperire. aspicit nuda 
 omnia, uacua omnia. ait: quid faciam? unde mihi alimenta.

 

 
 
 
 unde uestitus? uolo uiuere, si habeam quomodo possim 
 uitam hanc sustinere, sed quibus cibis, quibus subsidiis? 
 quid faciam inquit, quod non habeo.

clamat se diues 
 non habere: paupertatis hic sermo est: de inopia queritur 
 abundans fructibus. non habeo inquit quo congregem 
 fructus? putares illum dicere: non habeo fructus, unde uiuendum 
 est mihi. beatus qui de abundantia periclitatur? immo 
 miserior iste fecunditatibus suis quam pauper, cui periculum 
 de egestate est. habet ille unde excuset aerumnam, habet 
 certe iniuriam, non habet culpam: iste non habet quem praeter 
 se arguat.

et dixit: hoc faciam, destruam horrea. putes 
 adhuc illum dicere: aperiam horrea, ingrediantur qui tolerare 
 famem non queunt, ueniant inopes, intrent pauperes, repleant 
 sinus suos. destruam parietes, qui excludunt esurientem. ut 
 quid ego abscondam, cui deus facit abundare quod largiar? 
 ut quid repagulis portarum claudam frumenta, quibus deus 
 totum repleuit camporum ambitum, quae sine custode nascuntur 
 et abundant?

Uicta est spes anari, rumpuntur uetusta horrea messibus 
 nonis. \'minus habui et frustra seruaui; plus natum est. cui 
 congrego? dum incrementa pretiorum aucupor, amisi usum

 

 
 
 
 beneficiorum. quantas anni superioris frumento potui animas 
 pauperum reseruare? haec me magis delectarent pretia, quae 
 non nummo aestimantur, sed gratia. imitabor sanctum Ioseph 
 humanitatis praedicatione, clamabo uoce magna: uenite, pauperes, 
 edite panes meos, expandite gremium, suscipite frumentum. 
 fecunditas diuitis, totius orbis abundantia omnium debet 
 esse fertilitas.\' tu uero non hoc dicis, sed ais: destruam 
 horrea. recte destruis ea, a quibus nullus pauper onustus 
 reuertit. horrea iniquitatis receptacula, non pietatis subsidia. 
 recte destruit, quia sapienter aedificare non nouit. destruit sua 
 diues, qui nescit aeterna, destruit horrea, qui non nouit sua 
 frumenta diuidere, sed claudere.

et maiora inquit faciam. 
 infelix, uel id dispensato pauperibus, quod pro sumptu aedificationis 
 inpendis. dum liberalitatis gratiam refugis, damna 
 aedificationis exsoluis.

et addidit: illo congregabo omnia 
 quae nata sunt mihi et dicam animae meae: anima 
 mea, habes multa bona. conficitur auarus semper ubertate 
 prouentuum, dum uilitatem alimoniae calculatur. fecunditas 
 enim uniuersorum est, sterilitas soli auaro est quaestuosa. 
 delectatur magis enormitate pretiorum quam abundantia copiarum 
 et mauult habere quod solus quam quod cum

 

 
 
 
 omnibus uendat. uide timentem, ne superfluat cumulus frumentorum, 
 ne supra horrea redundans transfundatur in pauperes 
 et boni alicuius occasio indigentibus adquiratur. soli sibi 
 partus terrarum uindicat, non quo ipse uti uelit, sed aliis 
 denegare.

Habes inquit multa bona. nescit auarus bona nisi ea 
 quae quaestuosa sunt nominare. sed adquiesco ei, ut bona 
 dicantur quae sunt pecuniaria. cur ergo de bonis facitis mala, 
 cum de malis bona facere debeatis? scriptum est enim: facite 
 uobis amicos de mammona iniquitatis. ei ergo 
 qui uti sciat bona sunt, qui uti nesciat recte mala. dispersit, 
 dedit pauperibus, iustitia eius manet in aeternum. 
 quid hoc melius? bona sunt, si pauperi largiaris, in 
 quo tibi debitorem deum quadam pietatis faeneratione constituas. 
 bona sunt, si aperias horrea iustitiae tuae, ut sis panis 
 pauperum, uita egentium, oculus caecorum, orbatorum infantium 
 pater.

habes unde facias, quid uereris? tua te uoce conuenio. 
 habes multa bona in annos multos posita, potes et tibi 
 et aliis abundare, habes fecunditatem publicam: quid destruis 
 horrea,? ostendo tibi, ubi melius tua frumenta custodias, ubi 

 

 
 
 
 bene saepias, ut fures tibi ea auferre non possint. include ea 
 in corde pauperum, ubi ea nullus curculio consumat, nulla 
 corrumpat uetustas. habes apothecas inopum sinus, habes apothecas 
 uiduarum domos, habes apothecas ora infantium, ut 
 dicatur tibi: ex ore infantium et lactantium perfecisti 
 laudem. istae sunt apothecae, quae maneant in aeternum, 
 ista horrea, quae fecunditas futura non destruat. nam 
 quid iterum facias, si tibi plus natum fuerit anno sequenti? 
 iterum ergo et illa destrues quae nunc facere paras et maiora 
 facies. dat enim tibi fecunditatem deus, ut aut uincat aut 
 condemnet auaritiam tuam, quo excusationem habere non possis: 
 tu uero quod per te multis nasci uoluit tibi soli reseruas, 
 immo et tibi adimis; magis enim seruares tibi, si dispertireris 
 aliis; bonorum enim fructus munerum in eos ipsos qui contulerint 
 reuertuntur et gratia liberalitatis in auctorem redit. 
 denique scriptum est: seminate uobis ad iustitiam. 
 esto spiritalis agricola, sere quod tibi prosit. bona satio in 
 corde uiduarum. si terra tibi fructus reddit uberiores quam

 

 
 
 
 acceperit, quanto magis misericordiae remuneratio reddet multiplicatiora 
 quae dederis!

Deinde, homo, nescis quia terrae partum praeuenit dies 
 mortis, misericordia autem incursum mortis excludit? adsistunt 
 iam qui reposcant animam tuam, et tu adhuc differs operum 
 fructus tuorum, tu adhuc tempora tibi uiuendi longa metaris? 
 stulte, hac nocte animam tuam repetunt a te. bene 
 ait \'nocte\'. nocte anima auari reposcitur: a tenebris incipit et 
 in tenebris perseuerat. auaro nox semper est, dies iusto, cui 
 dicitur: amen, amen dico tibi, hodie mecum eris in 
 paradiso. stultus autem sicut luna mutatur, iusti 
 autem fulgebunt sicut sol in regno patris sui. recte 
 arguitur stultitiae qui in manducando et bibendo locarit spem 
 suam. et ideo tempus ei mortis urgetur secundum quod dictum 
 est ab ipsis qui gulae seruiunt: manducemus et bibamus; 
 cras enim moriemur. recte dicitur stultus qui 
 animae suae corporalia subministrat, quia recondit quae cui 
 seruet ignorat.

et ideo ei dicitur: quae autem parasti 

 

 
 
 
 cuius erunt? quid cottidie metiris et numeras et obsignas? 
 quid aurum trutinas, argentum ponderas? quanto melius est 
 liberalem esse dispensatorem quam sollicitum custodem! quantum 
 tibi prodesset ad gratiam multorum pupillorum patrem 
 nominari quam innumeras stateras in sacculo obsignatas habere! 
 pecunia etenim hic relinquitur, gratia nobiscum ad iudicem 
 meriti defertur.

Sed fortasse dicas quod uulgo soletis dicere: \'non debemus 
 donare ei cui deus ita maledixit, ut eum egere uellet.\' sed 
 non pauperes maledicti, cum scriptum sit: beati pauperes, 
 quoniam ipsorum est regnum caelorum. non de paupere, 
 sed de diuite scriptura dicit: captans pretia frumenti 
 maledictus erit. deinde non requiras quid unusquisque 
 mereatur. misericordia non de meritis iudicare consueuit, 
 sed necessitatibus subuenire, iuuare pauperem, non 
 examinare iustitiam; scriptum est enim: beatus qui intellegit 
 super egenum et pauperem. quis est qui intellegit? 
 qui conpatitur ei, qui aduertit consortem esse naturae, 
 qui cognoscit quod et diuitem et pauperem fecit dominus, 
 qui scit quod sanctificet fructus suos, si de his delibet aliquam 
 pauperibus portionem. ergo cum habeas unde benefacias, 
 ne differas dicens: cras dabo, ne largiendi amittas copiam.

 

 
 
 
 periculosa est de alterius salute dilatio, potest fieri ut dum 
 tu differs, ille moriatur. magis ante mortem praecurre, ne 
 forte auaritia te et cras impediat et promissa fraudentur.

Sed quid dicam, ue differas liberalitatem? utinam non adproperes 
 rapinam, utinam quod concupieris, non extorqueas, 
 utinam alienum non petas. negatum praetermittas, excusatum 
 patienter feras, non audias illam Iezabel, quae est auaritia, 
 quodam profluuio uanitatis dicentem: ego tibi dabo possessionem, 
 quam desideras. tu tristis es, quia uis mensuram 
 considerare iustitiae, ut alienum non eripias: ego habeo 
 mea iura, habeo meas leges. calumniabor, ut spoliem, et ut 
 possessio pauperis eripiatur, uita pulsabitur.

quid enim aliud 
 in illa historia nisi diuitum auaritia describitur, quae est 
 uanum profluuium, quod omnia fluuii modo rapiat et nulli 
 usui profutura transducat? haec est lezabel non una, sed 
 multiplex, non unius temporis, sed temporum plurimorum. 
 haec omnibus dicit, sicut illa dixit uiro suo Achab:

surge, 
 manduca panem et redi ad te. ego tibi dabo uineam 
 Nabuthae Israhelitae. et scripsit librum nomine 
 Achab et signauit anulo illius et misit 
 librum ad seniores et ad liberos eos, qui morabantur 
 cum Nabuthae. et erat scriptum in libro: 
 ieiunate ieiunium et constituite Nabuthae in principem 
 populi et constituite duos uiros filios iniquitatis 
 ex diuerso eius, ut falsum testimonium

 
 
 
 perhibeant aduersus eum dicentes: benedixit deum 
 et regem et producite illum et lapidate.

Quam euidenter expressa est diuitum consuetudo? contristantur, 
 si aliena non rapiant, renuntiant cibo, ieiunant, non 
 ut peccatum minuant, sed ut crimen admittant. uideas illos 
 tunc conuenientes ad ecclesiam officiosos humiles adsiduos, 
 ut effectum sceleris impetrare mereantur. sed dicit illis deus: 
 non hoc ieiunium elegi, non si flectas ut circulum 
 collum tuum, cinerem etiam et cilicium substernas, 
 nec sic uocabitis ieiunium acceptum. non 
 tale ieiunium elegi, dicit dominus. sed solue omnem 
 conligationem iniustitiae, dissolue obligationes 
 uiolentarum commutationum, dimitte confractos 
 in remissionem et omnem conscriptionem 
 iniquam disrumpe. frange panem tuum esurienti 
 et egenos non habentes tectum induc in domum 
 tuam. si uideris nudum, uesti et domesticos seminis 
 tui non despicies. tunc orietur tibi matutinum 
 lumen tuum, et sanitas tua matura orietur et praecedet 
 ante te iustitia et maiestas dei circumdabit 
 te. tunc clamabis, et deus exaudiet te; adhuc te 
 loquente dicet: ecce adsum.

audis, diues, quid dominus 
 deus dicat? et tu ad ecclesiam uenis, non ut aliquid largiaris 
 pauperi, sed ut auferas. ieiunas, non ut conuiuii tui 
 sumptus proficiat egenis, sed ut spolium de egentibus

 

 
 
 
 adipiscaris. quid tibi uis cum libro et carta et signaculo et conscriptione 
 et uinculo iuris? non audisti: solue omnem conligationem 
 iniustitiae, dissolue obligationes uiolentarum 
 commutationum, dimitte confractos in 
 remissionem et omnem conscriptionem iniquam 
 disrumpe. tu mihi tabulas offers, ego tibi recito dei legem: 
 tu atramento scribis, ego tibi spiritu dei inscripta repeto oracula 
 prophetarum: tu testimonia falsa conponis, ego testimonium 
 conscientiae tuae posco, quam iudicem tui effugere et 
 declinare non poteris, cuius testimonium non poteris recusare 
 in die, qua reuelabit deus occulta hominum. tu dicis: destruam 
 horrea: dominus dicit: sine magis quidquid intra 
 horreum est pauperibus deputari, sine cellas istas egenis prodesse. 
 tu dicis: maiora faciam et illo congregabo 
 omnia quae nata sunt mihi: dominus dicit: frange 
 esurienti panem tuum. tu dicis: tollam pauperi domum 
 suam: dominus autem dicit ut egenos non habentes tectum 
 inducas in domum tuam. quomodo uis, diues, ut 
 deus te exaudiat, cum tu deum non putes audiendum? si non 
 adquiescatur arbitrio diuitis, scaena conponitur, dei aestimatur 
 iniuria, si diuitis petitio refutetur.

Deum inquit benedixit et regem, aequalis uidelicet 
 persona, ut sit aequalis contumelia. benedixit inquit deum

 

 
 
 
 et regem. ne diuitem maledicti nomen offendat et sermonis 
 ipso laedatur sono, benedictio pro maledicto uocatur. quaeruntur 
 duo testes iniquitatis. duobus testibus et Susanna est 
 adpetita, duo testis et synagoga inuenit, qui aduersus Christum 
 falsa iactarent, duobus testibus pauper occiditur. produxerunt 
 igitur Nabuthae foras et lapidauerunt 
 eum. utinam uel in suis ei liceret mori! pauperi ipsam diues 
 inuidet sepulturam.

et factum est inquit, cum audisset 
 Achab quia mortuus est Nabuthae, conscidit uestimenta 
 sua et cooperuit se cilicio. et factum est 
 post haec et surrexit et descendit Achab ad uineam 
 Nabuthae Israhelitae possidere eam. irascuntur 
 diuites et calumniantur, ut noceant, si non optineant quod 
 desiderauerint. cum autem calumniati nocuerint, dolere se 
 simulant, tristes tamen et tamquam maesti non corde sed 
 uultu in possessionis direptae locum prodeunt et inpressionis 
 suae iniquitate potiuntur.

Hoc diuina mouetur iustitia et auarum digna seueritate condemnat dicens: occidisti et possedisti hereditatem. 
 propter hoc in loco, in quo linxerunt canes 
 sanguinem Nabuthae, in eo lingent canes sanguinem 
 tuum et meretrices lauabuntur in sanguine 
 tuo. quam iusta, quam seuera sententia, ut quam intulit 

 

 
 
 
 alteri mortis acerbitatem eam ipse mortis suae horrore dissoluere 
 prohiberetur. inhumatum pauperem deus aspicit et 
 ideo insepultum diuitem iacere decernit. ut et mortuus luat 
 suae iniquitatis aerumnam qui nec mortuo putauit esse parcendum. 
 itaque uulneris sui cruore perfusum cadauer in specie 
 funeris uitae suae prodidit crudelitatem. haec cum pertulit 
 pauper, diues arguebatur, cum diues excepit, pauper 
 uindicabatur.

quid sibi autem uult quod meretrices lauerunt 
 in sanguine eius nisi forte ut meretricia quaedam in illa feritate 
 fuisse regis perfidia proderetur uel cruenta luxuries, qui 
 sic fuit luxuriosus, ut holus desideraret, sic cruentus, ut 
 propter holus hominem occideret? digna auarum, digna auaritiae 
 poena consumit. denique et Iezabel ipsam comederunt 
 canes et uolucres caeli, ut ostenderetur quod spiritalis nequitiae 
 fiat praeda diuitis sepultura. fuge ergo. diues, huiusmodi exitum. 
 sed fugies eiusmodi exitum, si fugeris eiusmodi flagitium. 
 noli esse Achab, ut possessionem finitimam concupiscas. 
 non tibi cohabitet Iezabel illa feralis auaritia, quae tibi cruenta 
 persuadeat, quae cupiditates tuas non reuocet, sed inpellat, 
 quae te faciat tristiorem etiam, cum desiderata possederis, 
 quae te faciat nudum, cum diues fueris.

Pauperiorem enim se iudicat omnis abundans, quia sibi 
 deesse arbitratur quidquid ab aliis possidetur. toto mundo 
 eget, cuius non capit mundus cupiditates; eius autem qui 
 fidelis est totus mundus diuitiarum est. toto mundo fugit 
 qui considerans conscientiam suam metuit deprehendi. et ideo 
 Achab ad Helian secundum historiam ait, secundum aenigmata 
 autem diues ad pauperem: inuenisti me inimicus 
 meus. quam misera conscientia, quae se proditam doluit!

et dixit Helias ad eum: inueni, quoniam fecisti malum 
 in conspectu domini. rex ille erat et rex Samariae Achab, 
 Helias pauper et indigens panis, cui defuisset uictus substantia, 
 nisi corui alimoniam ministrassent. adeo deiecta erat 
 conscientia peccatoris, ut nec regalis potentiae fastu adtolleretur. 
 itaque quasi uilis et degener inuenisti me inquit 
 inimicus meus et deprehendisti in me quae latere credebam. 
 nulla mentis meae occulta te fallunt; inuenisti me, patent 
 tibi uulnera mea, captiuitas praesto est. peccator inuenitur, 
 cum iniquitas eius proditur, iustus autem dicit: igne 
 me examinasti, et non est inuenta in me iniquitas. 
 
 Adam cum lateret, inuentus est, Moysi autem nequaquam 
 inuenta est sepultura. inuentus est Achab, non inuentus Helias, 
 et sapientia dei dixit: quaerent me mali et non

 

 
 
 
 uenient. unde et in euangelio Iesus quaerebatur et non inueniebatur. 
 culpa igitur auctorem suum prodit. unde et Thesbites 
 ait: inueni quoniam fecisti malum in conspectu 
 domini, quia culpae reos tradit dominus. innocentes 
 autem non tradit in potestatem inimicorum suorum. denique 
 Saul quaerebat sanctum Dauid et inuenire non poterat, Dauid 
 uero sanctus regem Saul, quem non quaerebat, inuenit, quoniam 
 tradidit eum dominus in potestatem ipsius. captiua igitur 
 opulentia est, paupertas libera.

Seruitis, diuites, ac miseram quidem seruitutem, qui seruitis 
 errori, seruitis cupiditati, seruitis auaritiae, quae expleri 
 non potest. gurges quidam insatiabilis rapidior est, cum inlata 
 demergit, et putei modo cum exundat caeno inquinatur, 
 terram adrodit nihil sibi profuturam. uel hoc exemplo uos 
 admoneri conuenit. puteus enim, si nihil haurias, inerti otio 
 et degeneri situ facile corrumpitur, exercitus autem nitescit 
 ad speciem, dulcescit ad potum. ita et aceruus diuitiarum 
 cumulo harenosus speciosus est usu, otio autem inutilis habetur. 
 deriuato igitur aliquid de hoc puteo. ignem

 

 

 

 
 
 ardentem restinguet aqua et elemosyna resistet peccatis, 
 aqua autem statiua cito uermis facit. non stet thesaurus 
 tuus nec stet ignis tuus. stabit in te, nisi eum operibus tuae 
 miserationis auerteris. in quantis sis, diues, incendiis considera. 
 tua uox est dicentis: pater Abraham, dic Lazaro, 
 ut extremum digiti sui intinguat in aqua et refrigeret 
 linguam meam.

tibi igitur proficit quidquid inopi 
 contuleris, tibi crescit quidquid minueris. te illo quem pauperi 
 dederis cibo pascis, quoniam qui miseretur pauperis ipse 
 pascitur et fructus iam in his est. misericordia seminatur in 
 terra, in caelo germinat, plantatur in paupere, aput deum 
 pullulat. ne dixeris inquit deus: eras dabo. qui non te 
 patitur dicere: eras dabo, quomodo patitur dicere: non dabo? 
 non de tuo largiris pauperi, sed de suo reddis; quod enim 
 commune est in omnium usum datum solus usurpas. omnium 
 est terra, non diuitum, sed pauciores qui non utuntur suo 
 quam qui utuntur. debitum ergo reddis, non largiris indebitum. 
 ideoque tibi dicit scriptura: declina pauperi

 

 
 
 
 animam tuam et redde debitum tuum et responde pacifica 
 in mansuetudine.

Quid enim superbias, diues? quid dicas pauperi: noli me 
 tangere? nonne sic utero conceptus et natus ex utero es, 
 quemadmodum est pauper natus? quid te iactas de nobilitatis 
 prosapia? soletis et canum uestrorum origines sicut diuitum 
 recensere, soletis et equorum uestrorum nobilitatem sicut consulum 
 praedicare. ille ex illo patre generatus est et ex illa 
 matre editus, ille auo illo gaudet, ille se proauis adtollit. sed 
 nihil istud currentem iuuat; non datur nobilitati palma, sed 
 cursui. deformior est uictus, in quo et nobilitas periclitatur. 
 caue igitur, diues, ne in te erubescant tuorum merita maiorum, 
 ne forte et illis dicatur: cur talem instituistis, cur talem 
 elegistis heredem?\' non in auratis laquearibus nec in porphyreticis 
 orbibus heredis est meritum. laus ista non hominum, 
 sed metallorum est, in quibus homines puniuntur. per egentes 
 aurum quaeritur et egentibus denegatur. laborant ut quaerant. 
 laborant ut inueniant quod habere non norunt.

miror tamen, 
 cur eo uos, diuites, iactandos putetis, cum aurum materia 
 magis offensionis quam commendationis gratia sit; lignum

 

 

 
 
 
 enim offensionis est et aurum, et uae his qui sectantur 
 illud. denique benedicitur diues, qui inuentus 
 est sine macula et qui post aurum non abiit nec 
 sperauit in pecuniae thensauris. sed quasi is cognitus esse 
 non possit, eum sibi desiderat demonstrari. quis est? inquit 
 et laudabimus eum; fecit enim quod mirari magis quasi 
 nonum quam quasi usitatum recognoscere debeamus. itaque 
 qui in diuitiis potuerit conprobari, is uere perfectus et dignus 
 est gloria. qui potuit inquit transgredi et non est 
 transgressus, et facere male et non fecit. aurum 
 ergo uobis. in quo tanta erroris inlecebra est, non tam sua 
 gratia quam hominum poena commendat.

an uos ampla extollunt 
 atria, quae magis debent conpungere, quia cum populos 
 capiant, uocem excludunt pauperis? quamquam nihil 
 prosit audiri eam, quae etiam audita nil proficit. deinde non 
 ipsa uos pudoris aula admonet, qui aedificando uestras uultis 
 superare diuitias nec tamen uincitis. parietes uestitis, nudatis 
 homines. clamat ante domum tuam nudus, et neglegis: clamat 
 homo nudus, et tu sollicitus es quibus marmoribus pauimenta 
 tua uestias. pecuniam pauper quaerit et non habet: panem 
 postulat homo, et equus tuus aurum sub dentibus mandit.

 

 
 
 
 sed delectant te ornamenta pretiosa, cum alii frumenta non 
 habeant: quantum, o diues, iudicium tibi sumis! populus esurit, 
 et tu horrea tua claudis: populus deplorat, et tu gemmam 
 tuam uersas. infelix, cuius in potestate est tantorum animas 
 a morte defendere et non est uoluntas! totius uitam populi 
 poterat anuli tui gemma seruare.

Audi plane qualis diuitem deceat praedicatio. liberaui 
 inquit pauperem de manu potentis et orphanum. 
 cui non erat adiutor, adiuui. benedictio perituri 
 super me uenit, os autem uiduae me benedixit. 
 iustitiam induebar, oculus eram caecorum, pes 
 autem claudorum; ego eram pater infirmorum. et 
 infra: ante fores meas non habitauit hospes, ostium 
 autem meum omni uenienti patuit. si autem 
 et peccaui inprudens, non celaui culpam 
 meam neque reueritus sum multitudinem plebis, 
 ut non adnuntiarem praesentibus eis. si 
 passus sum infirmum exire ostium meum uacuo 
 sinu. cautionem quoque quam habuit debitoris scissam 
 ;;ine recuperatione debiti reddidisse memorauit. nam

 

 
 
 
 quid etiam illa replicem, quod in omni infirmo fleuisse se 
 dicit et ingemuisse. cum uideret uirum in necessitate, se 
 autem in bonis, sed tunc sibi magis fuisse dies malorum, 
 cum se habere cerneret et alios indigere? si hoc ille dicit, 
 qui numquam uiduae fecit oculum tabescere, qui numquam 
 solus panem suum manducauit et non orphano tradidit. quem 
 a iuuentute sua nutriuit aluit instituit parentis affectu, qui 
 numquam nudum despexit, qui morientem operuit, qui uelleribus 
 ouium suarum infirmorum calefecit umeros, non oppressit 
 pupillum, numquam diuitiis delectatus est, numquam gratulatus 
 est lapsu inimicorum suorum, si qui fecit haec de 
 summis coepit egere diuitiis, si nihil ex patrimonio tanto nisi 
 solum fructum misericordiae reportauit, quid de te futurum 
 est. qui tuo nescis uti patrimonio, qui in summis diuitiis dies 
 sustines mendicitatis, quia nulli larg-iris, nulli subuenis?

Custos ergo tuarum es, non dominus facultatum, qui aurum 
 terrae infodis. minister utique eius, non arbiter. sed ubi 
 thensaurus tuus, ibi et cor tuum. ergo in illo auro cor 
 tuum terrae infodisti. uende potius aurum et eme salutem,

 

 
 
 
 uende lapidem et eme regnum dei, uende agrum et redime 
 tibi uitam aeternam. uera allego, quia uerba adstruo ueritatis. 
 si uis perfectus esse, inquit omnia quaecumque 
 habes uende et da pauperibus, et habebis thensaurum 
 in caelo. et noli contristari, cum haec audis, ne dicatur 
 et tibi: quam difficile qui pecunias habent in regnum 
 dei intrabunt. magis cum haec legis, considera quia 
 ista tibi potest mors eripere, potestas superioris tollere, deinde 
 quia peteris parua pro magnis, caduca pro aeternis, thensauros 
 pecuniae pro thensauris gratiae. isti corrumpuntur, illi permanent.

considera quia hos non solus possides. possidet tecum 
 tinea, possidet aerugo, quae consumit pecuniam. has tibi consortes 
 auaritia dedit. uide autem quos tibi det gratia debitores: 
 splendidum in panibus benedicent labia iustorum 
 et testimonium bonitatis illius fiet. facit 
 tibi debitorem patrem deum, qui pro munere, quo pauper adiutus 
 est, faenus exsoluit quasi boni debitor creditoris. facit 

 

 
 
 
 tibi debitorem filium, qui ait: esuriui et dedistis mihi 
 manducare, sitiui et dedistis mihi bibere, hospes 
 eram et collegistis me, nudus et operuistis me. 
 quod enim unicuique minimorum conlatum est sibi dicit esse conlatum. nescis, o homo, struere diuitias. si uis diues esse. 
 esto pauper saeculo, ut sis deo diues.

diues fidei diues est 
 deo, diues misericordiae diues est deo, diues simplicitatis 
 diues est deo, diues sapientiae, dines scientiae diuites deo. 
 sunt qui in paupertate abundent et qui in diuitiis egeant. 
 abundant pauperes, quorum profunda paupertas abundauit in 
 diuitiis simplicitatis suae, diuites autem eguerunt et esurierunt. 
 neque enim otiose scriptum est: diuitum pauperes praepositi 
 erunt et proprii serui dominis faenerabunt, 
 quia diuites et domini superuacua et mala seminant. ex quibus 
 fructum non colligant, sed \'spinas metant. et ideo pauperibus 
 diuites erunt subditi et serui dominis spiritalia faenerabunt, 
 quemadmodum diues rogabat, ut sibi stillam aquae 
 pauper Lazarus faeneraret. potes et tu, diues, istam implere

 

 
 
 
 sententiam. largire pauperi, et domino faenerasti; qui enim 
 largitur pauperi deum faenerat.

Pulchre autem sanctus Dauid in psalmo septuagesimo quinto. 
 hymnum deo concinens ad Assyrium scriptum, hoc est aduersus 
 nequitiae spiritalis Assyrium. inanem ac uanum principem 
 istius mundi, ita coepit: notus in Iudaea deus. hoc 
 est non in diuitibus, non in nobilibus et in potentibus, sed 
 in anima confitente notus est deus. et in Istrahel magnum 
 inquit nomen eius, non in principibus et consulibus, sed 
 in eo qui deum uidet; ipse est enim Istrahel. in quo profunda 
 fides ad cognitionem dei potuit peruenire.

et factus est 
 inquit in pace locus eius, ubi quietus affectus nullis diuersarum 
 cupiditatum exagitatur fluctibus, nullis auaritiae 
 turbatur procellis, nullis diuitiarum quaerendarum ignescit 
 incendiis. ipse est qui speculatur aeterna et habitat in Sion, 
 confringens omnia spiritalium instrumenta bellorum, conterens 
 arcus, quibus diabolus ignita dirigens iacula graues pectoribus

 

 
 
 
 hominum solet inurere passiones. sed illa iacula iusto nocere 
 non possunt, cui deus lux est, tantumque abest a caligantium 
 . horrore tenebrarum, ut aduersarius in eo locum habere non 
 possit, qui etiam principibus se consueuit infundere. sicut 
 infudit Iudae etiam proditori concidens tamquam in silua 
 lignorum fidei ianuas, ut in cor eius haberet ingressum et 
 aeterni nominis tabernaculum possideret apostolatus conlati 
 munere dedicatum. ergo ille quasi inprobus usurpator concidit 
 ianuas, ut uiolentus introeat, dominus autem quasi pius inlustrat 
 seruolos et eorum fulgentibus meritis et claritate uirtutum 
 tenebras mundi huius inluminat. hanc pacifici atque 
 mansueti habent aput deum gratiam sobria mentis suae tranquillitate 
 fundati, insipientes autem corde turbantur et ipsi 
 sunt sibi propriae exagitationis auctores, quia desideriorum 
 suorum uoluuntur aestu et quodam salo fluctuant.

Qui sint isti significauit expresse dicendo: omnes uiri 
 diuitiarum. omnes dixit, nullum excepit. et bene uiros diuitiarum 
 appellauit. non diuitias uirorum, ut ostenderet eos non 
 possessores diuitiarum esse, sed suis diuitiis possideri; possessio 
 enim possessoris debet esse, non possessor possessionis. 
 quicumque igitur patrimonio suo tamquam possessione non

 

 
 
 
 utitur, qui largiri pauperi et dispensare non nouit, is suarum 
 seruulus. non dominus facultatum est, quia alienas custodit 
 ut famulus, non tamquam dominus ut suis utitur. in huiusmodi 
 ergo affectu dicimus quod uir diuitiarum sit, non diuitiae 
 uiri. intellectus enim bonus utentibus eo, qui 
 autem non intellegit, is utique intellectus sibi gratiam non 
 potest uindicare et ideo somno temulentiae consopitus obdormiuit. 
 huiusmodi igitur uiri somnum suum dormiunt, hoc est 
 suum somnum, non Christi dormiunt. et qui somnum Christi 
 non dormiunt non habent Christi quietem, non surgunt Christi 
 resurrectione. qui ait: ego dormiui et quieui et surrexi, 
 quoniam dominus suscipiet me.

in hoc quoque 
 saeculo dormitant digni habiti increpatione caelesti qui ascenderunt 
 equos, quos refrenare non poterant. legimus alibi dicente 
 ecclesia siue anima: posuit me currus Aminadab. 
 si ergo anima currus est, uide ne equus caro sit, agitator

 

 
 
 
 autem uigor mentis, qui regit carnem et motus eius uelut 
 quosdam equos prudentiae habenis cohercet. dormitauerunt 
 ergo qui ascenderunt corporis uoluptates nullo eas moderamine 
 gubernantes. unde et ascensores eos quam equites uel 
 agitatores maluit nuncupare. agitator etenim cum disciplina 
 et arte pro suo equos arbitrio agitat, ut uel currentes incitet 
 uel reflectat indomitos uel reuocet fatigatos uel mansuetos 
 pro sua uoluntate conuertat. unde cum reciperetur Helias et 
 curru quasi ad caelum ferretur, clamauit ad eum Helisaeus: 
 pater, pater, agitator Istrahel et eques ipsius, hoc 
 est: qui populum domini bono ductu regebas constantiae 
 merito hos accepisti currus, hos equos ad diuina currentes, 
 quia moderatorem te humanarum mentium dominus conprobauit, 
 et ideo tamquam bonus auriga certaminis uictor 
 aeterno praemio coronaris. in Ambacum propheta quoque 
 lectum est ad ipsum dominum dictum: ascendes supra 
 equos tuos, et equitatus tuus salus; agitauit enim

 

 
 
 
 apostolos suos, quos per diuersa direxit, ut toto orbe euangelium 
 praedicarent. ascendes ait quasi rectori equorum, 
 non quasi ascensori. ascendit enim etiam eques, sed ut regat, 
 non ut tantummodo sedeat, eo quod desidiosus et piger somnolentae 
 proferre non possit mentis incessum.

de equite autem 
 lectum est: et eques cadet retrorsum expectans 
 salutem domini. etenim quia nemo sine lapsu est, etiamsi 
 quis eques ceciderit et terrenis aliquibus uitiis fuerit inflexus, 
 si tamen non abiciat spem resurgendi, fretus miseratione 
 diuina peruenit ad salutem. de ascensore uero manifestum 
 est indicium, quod reprehensibilis habeatur, quando Moyses 
 ipse ait in cantico Exodi: equum et ascensorem proiecit 
 in mare. et in Zacharia locutus est dominus dicens: 
 percutiam omnem equum in amentia et ascensorem eius in 
 eius in insipientia. non dixit solum equum, sed 
 et ascensorem, quomodo et in Exodo habes: equum et 
 ascensorem. ubi enim ascensor, qui non potest equum 
 proprium gubernare, equus quoque fertur in praeceps et

 

 
 
 
 indomito furore in praerupta et periculosa raptatur. quid 
 igitur uobis in equis confiditis, diuites? mendax equus 
 ad salutem. quid in curribus plauditis? hi in curribus 
 et hi in equis, nos autem in nomine domini magnificabimur. 
 ipsi obligati sunt et ceciderunt, nos 
 autem surreximus et erecti sumus. nolite amare 
 adhinnientes, nolite, diuites, fremitu libidinis excitari. terribilis 
 est dominus et cui nemo possit potens et diues resistere; 
 iudicium caeleste iaculatur.

Bonum est ut iam quiescatis et a flagitiis feriantes reuereamini 
 domini potestatem. ideo dictum est parricidae Cain: 
 peccasti,. quiesce, ut modum peccato suo poneret. cogitationes 
 uestrae confiteantur domino. non dicatis: non peccauimus. 
 dixit Paulus: etsi nihil mihi conscius sum, 
 addidit tamen: sed non in hoc iustificatus sum. et 
 uos etiamsi nihil estis conscii, confitemini tamen domino, ne 
 quid sit quod uos praetereat. etenim qui confitetur domino 
 et reliquias cogitationis adhibuerit ad confessionem 

 

 
 
 
 diem festum mentis celebrabit arcano et epulabitur 
 non in fermento malitiae et nequitiae.

sed 
 in azymis sinceritatis et ueritatis. itaque in conclusione 
 conuersus ad uos propheta ait: orate et reddite 
 domino deo uestro, id est: nolite dissimulare, diuites - dies 
 instat -, orate pro peccatis uestris, reddite pro beneficiis quae 
 habetis munera. ab ipso accepistis quod offeratis, ipsius est 
 quod ei soluitis. dona, inquit, mea et data mea, hoc est 
 quae offertis mihi dona data sunt mea; ego ea dedi 
 nobis atque donaui. denique propheta ait: bonorum 
 meorum non indiges, ideo tua tibi offero, quoniam nihil 
 habeo quod non dedisti. fides est quae dona conciliat, humilitas 
 est quae oblata commendat. fide Abel plurimam 
 hostiam optulit deo; super Cain fratris munera placuit 
 munus Abel. quia fide uicit. nam unde pauperis hostia magis 
 quam diuitis placet? quia pauper fide ditior est. sobrietate 
 locupletior. et cum sit pauper, ex illis est de quibus 
 dicitur: tibi offerent reges munera. non enim purpuratis 
 offerentibus, sed motus proprios regentibus Iesus dominus 
 delectatur, qui corporali lasciuiae mentis dominentur 
 imperio. orate ergo, diuites! non habetis in operibus quod 
 placeat. orate pro peccatis uestris atque flagitiis et reddite 

 

 
 
 
 domino deo uestro munera. reddite in paupere, in egeno 
 soluite. in illo inope faenerate, quem placare propter flagitia 
 uestra aliter non potestis. quem ultorem timetis facite debitorem. 
 non accipiam inquit de domo tua uitulos neque 
 de gregibus tuis hircos, quoniam meae sunt omnes 
 ferae siluarum. quidquid optuleritis, inquit, meum est. 
 quia totus orbis est meus. non exigo quae mea sunt; est 
 quod de uestro possitis offerre studium deuotionis et fidei. 
 non sacrificiorum ambitione delector; tantummodo, O homo. 
 immola deo sacrificium laudis et redde altissimo 
 uota tua.

Aut certe, si placet, sic accipiamus. quoniam dixit obdormisse 
 somnum suum diuites, increpationes domini praemisit 
 in eos. terrorem subtexuit, potentiam praedicauit, cui nec 
 diuites resistant. conuersus ad uniuersos ait: diuites dormitent, 
 diuites increpentur, uos orate et reddite domino 
 deo uestro omnes. qui in circuitu eius offerunt 
 munera, id est agite gratias, pauperes, quia non est personarum 
 acceptor deus. illi diuitias struant, condant pecuniam, 
 auri aggerent argentique thensauros; uos orate, qui aliud

 

 
 
 
 non habetis; uos orate, qui hoc solum habetis, quod est auro 
 pretiosius et argento. uos reddite munera, qui a domino non 
 receditis, qui estis in circuitu, quoniam qui eratis longe facti estis 
 prope. qui autem prope sibi uidentur esse per diuitias 
 ac potentiam longe facti sunt propter auaritiam. nemo enim 
 foris est nisi quem culpa excluserit, ut eiecit Adam de paradiso 
 et exclusit Euam, nemo longe nisi quem flagitia propria 
 relegauerint.

ergo uos prope positi orate et reddite munera 
 terribili et ei qui aufert spiritum principum, 
 terribili aput reges terrae, eo quod nullo redimatur 
 diuitis praemio, nullo inflectatur potentium supercilio, qui 
 culpae pretia discriminat, qui quo plus alicui contulerit eo 
 plus exigit ab eo, Saul priuato contulit regnum, sed quia 
 mandatum non custodiuit, et regnum amisit et spiritum, 
 multos reges gentium propter perfidiam fecit e populo patrum 
 esse captiuos et, ut iam de proposita loquamur historia, qui 
 Achab regem ingratum caelestibus beneficiis ita iussit occidi, 
 ut a canibus eius uulnera lamberentar. etenim quia pauperis 
 uineam concupiuerat, nequaquam tentis opibus expletus 
 imperii infra omnem inopiam redactus a domino. non qui 
 uulnera eius lauaret inuentus est, non qui corpus operiret.

 

 

 

 
 
 
 defecit circa eum humanitas hominum, canum successit 
 asperitas. dignos plane sui ministros funeris auarus inuenit.

Hoc loco illud oritur quaestionis, quomodo legimus dominum 
 dixisse ad Heliam: uidisti quemadmodum commotus 
 est Achab a facie mea? non inducam in 
 diebus eius mala, sed in diebus filii illius inducam 
 mala aut quomodo dicimus quia ualet aput dominum 
 paenitentia? ecce rex motus est ante faciem domini et ibat 
 plorans et conscidit uestimenta sua et operuit se 
 cilicio et erat indutus sacco ex illo die, quo interfecit 
 Nabuthae Israhelitem, ita ut deum misericordia 
 commoueret et mutaret sententiam. ergo aut paenitentia non\' 
 ualuit nec inflexit dominum misericordem aut oraculum falsum 
 est. nam Achab uictus est et occisus. sed considera 
 quia Iezabel habebat uxorem, cuius inflammabatur arbitrio, 
 quae conuertit cor eius et nimiis sacrilegiis execrabilem 
 fecit. et hunc ergo paenitentiae eius reuocauit affectum, dominus 
 autem non potest mutabilis aestimari, si confessionis 
 inmemori non putauit esse seruandum quod promiserat confitenti.

accipe aliud uerius. et indigno seruauit dominus tenorem

 

 
 
 
 sententiae suae, sed beneficia circa se diuina ipse non tenuit. 
 intulerat bellum rex Syriae. uictus est et seruatus ad ueniam, 
 captiuus quoque libertate donatus et remissus ad regnum est. 
 quod fuit diuinae sententiae non solum euasit Achab, sed 
 etiam triumphauit, quod ipsius ignauiae hostem sibi, a quo 
 uinceretur, armauit. et certe fuerat monitus a propheta 
 dicente: cognosce et uide quid facias, monitus inquam 
 erat eo quod Syriae regis pueris deberetur gratiae caelestis 
 auxilium, quoniam dixisset: deus montium deus Istrahel 
 et non deus Baal. propter hoc inquit obtinuerunt pro 
 nobis. et ideo inquit si non plene obtinuerimus eos, 
 in locum Syriae regis satrapas constitue, ut uirtutem 
 illis et potentiam regis auferret.

denique primo congressu 
 uicit, ut fugaret hostem, secundo uicit, quando captum imperio 
 suo reddidit. qua causa uincendi eius euidens resultauit 
 oraculum dicente uno ex filiis prophetarum ad proximum 
 suum: occide me. et noluit homo occidere eum. et 
 dixit: eo quod non oboedisti uerbo domini, ecce 
 tu recedis a me, et interficiet te leo. et recessit 
 ab eo, et inuenit eum leo et interfecit eum. et post 
 hoc alius propheta adstitit ante regem Israhel et dixit ad 
 eum: haec dicit dominus: quoniam dimisisti tu 
 uirum exterminationis de manu tua, ecce anima

 

 

 
 
 
 tua pro anima illius et populus tuus pro populo 
 illius.

liquet igitur his oraculis quod dominus etiam circa 
 indignos promissa sua seruet, sed impios aut stultitia sua 
 opprimi aut alia praeuaricatione damnari, etiamsi primae 
 praeuaricationis laqueos euaserint. sed oportet nos taliter 
 agere, ut digni bono opere omnipotentis dei promissa accipere 
 mereamur.