Legi libros, quos transmisisti, stilo breues, doctrina uberes, 
 lectione expeditos, instructione perfectos, menti tuae et pietati pares. 
 nec miror, quod tam utile ac pulchrum opus ad institutionem 
 potissimum sanctorum ac beatorum pignorum condidisti. cum enim 
 eximium in eis templum deo aedificaueris, doctrina nonae eruditionis 
 quasi summum aedificii tui culmen ornasti, et ut indoles 
 sanctae aeque doctrina ac uita inlustrarentur, quos morali institutione 
 formaueras, spiritali instructione decorasti. superest ut 
 dominus deus noster, cuius dono admirandissimi iuuenes tales sunt, 
 pares eos faciat libris tuis, id est, ut quicquid illi continent in 
 mysterio, hoc uterque illorum habeat in sensu. et quia iam dispensatione 
 diuina atque iudicio etiam magistri ecclesiae esse 
 coeperunt, donet hoc benignissima dei pietas, ut doctrina illorum 
 fructus sit ecclesiarum et tuus, profectuque excellentissimo tam 
 illum ornent, a quo sunt geniti, quam eos quos ipsi institutione 
 sua generauerint. mihique hoc, etsi non inter omnia, certe uel 
 post omnia misericors deus tribuat, ut qui fuerunt discipuli quondam 
 mei, sint nunc cotidie oratores mei. uale, mi domine et 
 dulcis meus.