OMNINO SPIRITUM SANCTUM APERTE DE CAPITE FIDEI, ID EST DE SVMBOLO INTELLEGENDUM. 
 Fides catholica in uniuersum mundum per patriarchas ac 
 prophetas et gratiae dispensatores spiritu sancto insinuante diffusa 
 est. hanc apostolica sollicitudo atque perfectio, sicut per 
 sacras paginas dilatauerat, ita in symboli salutare carmen mira 
 breuitate collegit et tamquam dispersas remediorum species 
 disposuit in corpus unum ac uelut ex innumeris aromatibus 
 pretiosum confecit unguentum, cuius odor omnes fines terrae 
 potentia fraglantiae spiritalis impleuit, ut in ipso uniuersitatis 
 adsensu uirtus appareat ueritatis. 
 
 Et quia oportet, ut errantibus quasi paruulis et ignaris prima 
 Christianae traditionis elementa repetamus, in hac symboli perfectione 
 et unitas euidenter aperitur et trinitas, dum ter repetita 
 confessio patri et filio et spiritui sancto unum credulitatis 
 reddit obsequium. in quibus uerbis etiam trecentorum 
 decem et octo sacer numerus sacerdotum emergentem Arrii 
 ac Macedonii damnauit errorem [dicens]: credo in deum patrem, 
 credo in filium eius unicum dominum nostrum, credo et in 
 spiritum sanctum. nam etsi hoc ex numero paucorum fragilitas 
 declinauit, uniuersalis tamen numeri mysterium non resoluit. 
 et ideo sacer numerus diximus, quia trecenti in aera 
 uel supputatione Graeca signum crucis, decem et octo uero

 
 
 
 Iesu adorandum nomen ostendunt. in hoc ergo numero atque 
 mysterio, in quo et sanctus Abraham de innumeris gentibus 
 triumphauit, seniorum pietas hostem fidei sub una patris et 
 filii et spiritus sancti praedicatione confudit. unde etiam intellegendum 
 est eos, qui in sanctum spiritum sub aeterna 
 damnatione blasphemant, aut sine perfectione symboli baptizatos 
 aut in ipso sibi symbolo ac fonte mentitos, ante quem 
 omnis homo diabolo renuntians confitetur: credo et in spiritum 
 sanctum. 
 
 Credo, inquam, et in spiritum sanctum. agnoscamus uerbi 
 ipsius priuilegium. credere illi cuilibet potes homini, credere 
 uero in illum soli te debere noueris maiestati. sed et hoc 
 ipsum aliud est deum credere, aliud in deum credere. esse 
 deum et diabolus credere dicitur secundum apostolum: nam 
 et daemones credunt et contremescunt. in deum uero 
 credere nisi qui pie in eum sperauerit non probatur. in deum 
 ergo credere hoc est fideliter eum quaerere et tota in eum dilectione 
 transire. credo ergo in illum, hoc est dicere: confiteor 
 illum, colo illum, adoro illum, totum me in ius eius ac dominium 
 trado atque transfundo. in professionis huius reuerentia 
 uniuersa diuino nomini debita continentur obsequia.

II. QVOD NON IN ECCLESIAM SICUT IN SPIRITUM SANCTUM, SED REMOTA IN PRAEPOSITIONE ECCLESIAM CATHOLICAM CREDERE DEBEAMUS. 
 Sed opponis et dicis non statim in hoc uerbo deum posse 
 monstrari, quo dicimus: credo et in spiritum sanctum, quia 
 sequitur: credo in sanctam ecclesiam catholicam. primo nescio,

 

 
 
 
 quomodo ecclesiam catholicam nominare audeat Macedonius, 
 qui extra catholicam exui salutis exclusus est ex illorum factus 
 numero, de quibus dicitur: in circuitu impii ambulabunt. 
 ergo dicis: credo in sanctam ecclesiam catholicam. quid supponendo 
 exiguam, id est in syllabam ingentem caliginem subtexere 
 conaris? credimus ecclesiam quasi regenerationis matrem, 
 non in ecclesiam credimus quasi in salutis auctorem. nam 
 cum hoc de spiritu sancto uniuersa confiteatur ecclesia, numquid 
 et in semet ipsam ecclesia credere potest? ergo cum in 
 solam specialiter credi oportere trinitatem etiam memoratorum 
 patrum toto celebrata orbe doctrina confirmet, aut remoue 
 hanc de ecclesiae nomine syllabam aut certe credere te in 
 ecclesiam manifesta professione scripturis adsere, testimoniis 
 doce, diuinis oraculis remota uerborum tuorum praesumptione 
 conuince. 
 
 
 De sacris omnimodo uoluminibus quae sunt credenda sumamus, 
 de quorum fonte symboli ipsius series deriuata subsistit. 
 qui in ecclesiam credit in hominem credit. non enim 
 homo ex ecclesia, sed ecclesia coepit esse ex homine. recede 
 itaque ab hac blasphemiae persuasione, ut in aliquam humanam 
 credere te debere aestimes creaturam, cum omnino 
 nec in angelum nec in archangelum sit credendum. haec 
 enim, quae in symbolo post sancti spiritus nomen sequuntur, 
 ad clausulam symboli remota in praepositione respiciunt, ut 
 sanctam ecclesiam, sanctorum communionem, abremissa peccatorum, 
 carnis resurrectionem, uitam aeternam credamus in 
 deum, id est, ut haec a deo disposita et in deo constare

 

 
 
 
 fateamur. nam nonnullorum inperitia praepositionem hanc uelut 
 de proxima uicinaque sententia in consequentem traxit ac rapuit 
 et ex superfluo inprudenter adposuit. in nullis autem canonicis, 
 de quibus symboli textus pendet, accipimus, quod in ecclesiam 
 credere sicut in spiritum sanctum filiumque debeamus. 
 et ideo de spiritu sancto, cum ab) hoc honore omnis creatura 
 aliena sit, hic, in quem credere praecipimur, deus est. quod 
 uerbum specialiter diuinitati uox domini saluatoris adsignat 
 ita dicens: credite in deum et in me credite, et iterum: 
 qui credit in me, non credit in me, sed in eum, qui 
 misit me.

III. CHRISTUM A SPIRITU SANCTO UTPOTE DEO NON GENITUM, SED CREATUM. 
 Cum autem catholica confiteatur ecclesia: conceptus de spiritu 
 sancto, interrogandi sunt hoc loco Macedoniani, utrum 
 spiritum sanctum creatorem an patrem aestiment redemptoris. 
 si patrem forte responderint, cum iam in principio symboli 
 dixerint: credo in deum patrem omnipotentem, duos eum habere 
 patres confusibiliter confitebuntur. si autem creatorem, 
 ut habet ueritas, adseruerint, uel necessitate nobiscum uniuersitatis 
 dominum pronuntiare cogentur. et ideo per Esaiam 
 prophetam uelut per tubam suam ac de templo suo loquitur, 
 dum duas in Christo substantias praesignaret: rorate, caeli, 
 desuper et nubes pluant iustum, aperiatur terra et 
 germinet saluatorem, ego dominus creaui eum. homo 
 namque adsumptus ex Maria operatio spiritus sancti, non portio

 

 
 
 
 fuit, nec ab eo genitus, sed creatus. conceptus est potentia 
 non substantia, operatione non participatione, uirtute non genere.

IIII. DE UNITATE TESTIMONIIS ADSERBNDA PROPHETICIS. 
 Catholica fides trigeminam maiestatem sub unius diuinitatis 
 confessione ueneratur [accipite unam ex sacris uoluminibus 
 diuinitatem]: audi, Israel. dominus deus tuus deus unus 
 est, et: dominum deum tuum adorabis et illi soli seruies, 
 et iterum: ego sum dominus et non est deus praeter 
 me, et in psalmis: faciens mirabilia, tu es deus solus, item: 
 tu solus altissimus in omni terra. per Esaiam quoque: 
 deus Israel, qui sedes super Cherubin, tu es deus solus 
 omnium regnorum terrae, item: ego dominus, primus 
 et nouissimus ego sum, item: ego dominus, hoc est 
 nomen meum. gloriam meam alteri non dabo. ut uero 
 hoc testimonium ad Christum noueris pertinere, id est primus 
 et nouissimus, de se alio loco dixit: ego sum principium, 
 quod et loquor uobis, item: ante me non fuit deus et 
 post me non erit. ego sum dominus et non est absque 
 me saluator, quod specialiter pertinet ad Christum humani 
 generis saluatorem, item: haec dicit dominus redemptor 
 tuus et formator tuus ex utero: ego sum dominus faciens 
 omnia, extendens caelos, solus stabiliens terram et 
 nullus mecum. quod ad Iesum factorem ac redemptorem 
 proprie respicit, de quo euangelista commemorat: omnia per 
 ipsum facta sunt et sine ipso factum est nihil, item:

 

 
 
 
 non est ultra deus absque me et saluator non est 
 praeter me, item: ego primus et ego nouissimus, manus 
 quoque mea fundauit terram et dextera mea mensa 
 est caelos, sicut de se Iesus Christus alio loco euidenter 
 adserit dicens: ego [sum] Alpha et Omega, initium et 
 finis. in his testimoniis etiam spiritus sanctus continetur, in 
 quibus ita confitenda est diuinae substantiae de spiritu sancto 
 unitas, ut in eis inesse credenda sit etiam personarum distincta 
 proprietas et indiuisa pluralitas.

V. DE TRINITATE UEL LIBERALES ETIAM DISCIPLINAS DE, TRIBUS SEN- SISSE PERSONIS. 
 Dei itaque uerbis unam monstrauimus deitatem, tria nunc 
 in una deitate doceamus, tria nomina non tria regna, tres 
 appellationes sed non tres potestates, tres essentias uel subsistentias 
 sed non tres substantias. manifestum est etiam saecularem 
 intellexisse sapientiam omnium multitudinem saeculorum 
 intra trium personarum conclusam esse rationem. quae 
 sunt istae tres? id est: ego, tu, ille. ergo, ut diximus, tres 
 tantum in rebus esse personas etiam liberalia studia de spiritalibus 
 disciplinis instructione mutuata senserunt eisque euidenter 
 apparuit nec secundam personam satisfacere perfectioni 
 nec tertiam posse transcendi, quia dualitatem semiplenam esse 
 ad tertium numerum tendens arguit plenitudo, quaternitatem 
 uero respuit in tribus consummata perfectio. his ergo leui 
 commemoratione transmissis magis sacris testimoniis adseramus 
 trinitatem in unitate subsistere.

 

 
 
 
 
 Sed dicis: quid mihi profers unitatis ac trinitatis uerba, quae 
 in canonica lectione non inuenis? non mirum, si is, qui ingredi 
 non meretur penetralia salutis, expauescit ac refugit etiam 
 ostium ueritatis. quid enim tam proximum, tam naturale, tam 
 proprium, quam ut de uno unitas, de tribus trinitas catholicis 
 patrum definitionibus nuncupetur? non ex se discutienda sunt 
 uerba, quae de praecedentibus pendent, nec sane consequens 
 est, ut peregrina iudicentur, quae ex uno et tribus, id est de 
 manifesti exordii proprietate nascuntur. aduerte, quia non est 
 praesumptiuus uterque hic sermo, sed deriuatiuus. quae uocabula 
 a tempore primitiuae ecclesiae antiquitas inuenit, auctoritas 
 protulit, aetas longa firmauit.

VI. DUM FACIES PATRIS FILIUS DICITUR, PATRI AEQVAEUUB AGNOSCITUR. 
 Suscipe de sacris uoluminibus trinitatem: in principio fecit 
 deus caelum et terram et spiritus dei ferebatur super 
 aquas. pater auctor, aequaeuum principium filius, superfusus 
 aquis spiritus sanctus. super aquas itaque dominantis eminentia 
 ferebatur iam tum, credo, baptismi munera praefigurans. 
 in faciendo quoque homine se non unius, sed trium personarum 
 opus esse demonstrat trina repetitio deitatis. ita enim 
 legimus: et dixit deus: faciamus hominem ad imaginem 
 et similitudinem nostram. aduerte sententiam in propositione 
 simplicem, in responsione multiplicem. et dixit deus: 
 faciamus hominem. quid est aliud, nisi quia substantia unitatis 
 loquitur et potentia trinitatis operatur? perspice, quomodo 
 trina uice nomen dei in creatione hominis nuncupatur.

 

 
 
 
 sic enim habemus in Genesi: et dixit deus: faciamus hominem, 
 et iterum: creauit deus hominem, et tertio: benedixit 
 ei deus. dixit deus, fecit deus, benedixit deus. propter 
 tres personas ter iteratur una diuinitas. quo loco euidenter 
 mysterium etiam unitatis intellege. ecce imago dei et similitudo 
 unicuique homini a tribus datur et tamen una esse dinoscitur. 
 dixit deus: faciamus. diligenter adtende, dum unus. 
 dicit et non unus facit dumque iterum singulari plurale permiscet 
 nec dicit: ad imagines et similitudines nostras, uel certe: 
 ad imaginem et similitudinem meam, unitatem singularitate, 
 trinitatem pluralitate commendat. itaque in eo, quod dicit: 
 faciamus ad nostram, personarum numerus explicatur, in eo 
 uero, quod singulariter ait: ad imaginem et similitudinem, in 
 unam substantiam deitas indiuisa colligitur. 
 
 Cum Abrahae in ostio tabernaculi apparuisset deus et ex 
 uno tres eius se oculis mirabiliter obtulissent, in tribus unum 
 conscius maiestatis adorauit. in psalmis quoque absolute personis 
 suis unitas designatur: ne proicias me, inquit, a facie 
 tua et spiritum sanctum tuum ne auferas a me. ecce 
 propheta patri supplicans non minus spiritus sancti quam 
 patris et filii expauescit offensam. ne proicias, inquit, me a 
 facie tua. filius sicut imago patris, ita et facies patris accipitur. 
 et ideo legimus: Philippe, qui uidet me, uidet et 
 patrem, item: quo ibo a spiritu tuo et quo a facie tua 
 fugiam? aduerte, infide, perfectae confessionis mysterium trinitatis. 
 propheta ad patrem loquitur, faciem patris filium

 

 
 
 
 fitetur nec non diffusum per omnia spiritum sanctum protestatur. 
 de filio autem etiam ad Moysen loquitur dominus: 
 facies mea praecedet te. quod nomen, id est facies et ad 
 unitatis substantiam et ad coaeternitatem pertinet maiestatis. 
 quod autem minorem putant esse, quia natus est, quid est 
 deum de deo natum esse, nisi ex deo naturaliter extitisse? 
 sed dicis: si ex illo est, iunior illo est. ecce brachium ex corpore 
 et facies de capite suo nascitur, nec tamen faciem iuniorem 
 capite suo uel brachium corpore suo constat esse posterius. si 
 ergo ullum caput antiquius umquam fuit facie sua, tunc adserere 
 praesume antiquiorem esse patrem ab imagine sua, quae 
 in Christi perfecta similitudine et aequalitate consistit. ita ergo 
 nescit filius uel potestate uel tempore a patre discerni, sicut 
 facies a capite separari uel capite suo nequaquam potest iunior 
 inueniri.

VII. SPIRITUM PATEIS IPSUM ESSE SPIBITUM SANCTUM. 
 Sed dicis: ostende mihi, quod in sua essentia subsistat spiritus 
 sanctus. ubicumque uel quotienscumque lego aut spiritum 
 patris aut spiritum meum aut spiritum dei, uideo, inquis, 
 non ad spiritus sancti, sed ad patris referendum esse personam. 
 primum hinc blasphemiam suae inpietatis accumulant, cum 
 alterutrum dicant spiritum sanctum dei aut creaturam aut certe 
 ipsum patrem esse credendum. merito qui spiritum sanctum 
 non confitetur, usque ad contumeliam patris confusa mente 
 deuoluitur. utique si factura est, ad patris non potest pertinere 
 substantiam. si uero eum paternam putas esse potentiam,

 

 
 
 
 quomodo eum usque ad facturae humiliare praesumis iniuriam? 
 nos uero spiritum dei non de patre dici, sed proprie de spiritu 
 sancto euidentibus testimoniis demonstrabimus. 
 
 Legimus in Esaia super dominum Iesum descendisse spiritum 
 domini, spiritum sapientiae et intellectus, spiritum consilii et 
 fortitudinis, spiritum scientiae et pietatis. de hoc itaque spiritu 
 domini, qui supra saluatorem sacro descendit inlapsu, per Esaiam 
 filius dicit: spiritus domini super me, et euangelista Matthaeus: 
 ecce aperti sunt ei caeli et uidit spiritum dei 
 descendentem super eum sicut columbam. hunc autem 
 spiritum dei, quem in baptismo saluator accepit, manifeste 
 spiritum sanctum esse Lucas euangelista perdocuit dicens: 
 Iesus plenus spiritu sancto regressus est ab Iordane. 
 legimus in Ioel propheta: in diebus illis effundam de 
 spiritu meo super omnem carnem. quod dicit de spiritu 
 meo, de sancto spiritu dictum esse manifestum est, quia, quando 
 sanctus spiritus super apostolos sacra quinquagesimae sollemnitate 
 descendit, tunc istud testimonium de propheta apostolus 
 Petrus adsumpsit. 
 
 Ad hoc spiritum patris ipsum esse spiritum sanctum euangelia 
 diuerso sermone, sed consona ueritate docuerunt. nam 
 cum Matthaeus dixerit: non enim uos estis, qui loquimini, 
 sed spiritus patris uestri, qui loquitur in uobis, 
 hunc spiritum patris aperte spiritum sanctum esse Marcus exposuit 
 dicens: quod datum uobis fuerit in illa hora, id 
 loquimini. non enim uos estis loquentes, sed spiritus 
 sanctus. et Lucas similiter hunc spiritum dei sanctum esse

 

 
 
 
 spiritum demonstrauit dicens: nolite solliciti esse, qualiter 
 aut quid dicatis. spiritus enim sanctus docebit uos 
 in illa hora, quae oporteat dicere. secundum haec ergo 
 quotiens aut spiritum patris aut spiritum dei legeris, specialiter 
 ad spiritum sanctum esse referendum deposito necesse 
 est errore fatearis. item Esaias quoque spiritum sanctum unum 
 in gloria trinitatis adnumerat, quando dicit: uidi dominum 
 sedentem super solium excelsum et Seraphim stabant 
 et clamabant alter ad alterum: sanctus, sanctus, 
 sanctus dominus deus Sabaoth. et in consequenti dicit: 
 et audiui uocem domini dicentis: uade et dices populo 
 huic: auditu audietis et non intellegetis et uidentes 
 uidebitis et non uidebitis. hic dominus Sabaoth, qui per 
 adsumptam speciem uisus est a propheta uel qui locutus est 
 in propheta, quis fuerit, in actibus apostolorum Paulus ostendit 
 dicens: bene spiritus sanctus locutus est per Esaiam 
 prophetam ad patres nostros: auditu audietis et non 
 intellegetis et uidentes uidebitis et non uidebitis. 
 
 Credamus saltim Paulo praeconi celeberrimo ueritatis, quod 
 sanctus spiritus fuerit ille dominus exercituum, quem uidit 
 Esaias et qui locutus est per Esaiam. sed quia trina repetitione 
 persultat sanctus, sanctus, sanctus, uideamusne hic honor 
 ad totam respiciat trinitatem. Esaias cum dicit: uidi dominum 
 Sabaoth, patrem Iudaeis agnoscitur praedicare. Iohannes euangelista 
 aperte filium probatur adserere ita dicens: propterea 
 non poterant credere in Iesum, quia dixit Esaias: excaecauit 
 oculos eorum et obdurauit cor eorum. haec

 

 
 
 
 dixit Esaias, quando uidit gloriam filii dei et locutus est de 
 eo. quod autem idem Esaias dicit: et audiui uocem domini 
 dicentis: uade et dic populo huic: uidentes uidebitis 
 et non uidebitis, hunc dominum apostolus Paulus, ut diximus, 
 spiritum sanctum esse confirmat. uides ergo, quod sanctus, 
 sanctus, sanctus, haec uox totam concelebrat trinitatem, et 
 sicut in his tribus uerbis nulla dissimilitudo, nulla est differentia, 
 ita in trinitatis uirtute nulla potest esse distantia.

VIII. DE DIGITO DEI. 
 Sed dicis: ex hoc minor esse sanctus spiritus euidenter agnoscitur, 
 quod dei digitus nuncupatur. non ita est. sed quando 
 audis de spiritu sancto dici: si ego in digito dei eicio 
 daemones, non gloriae diminutionem, sed substantiae demonstrari 
 noueris unitatem, nec honoris discrepantiam, sed 
 operis esse concordiam. quid ergo? quia spiritus sanctus digitus 
 interdum (dei) dicitur, ideo minor filio et patre creditur? 
 refuge huius persuasionis errorem, uidene aliquoties in hac 
 designatione digiti et patrem conprehendat et filium. meminerimus 
 non de uno digito dictum esse, cum legimus: quoniam 
 uidebo caelos tuos opera digitorum tuorum. sed 
 dicis in digitis de filio hoc tantum et spiritu sancto sub quadam 
 dualitate signari. ne hoc de duabus personis adserere coneris, 
 alio loco trium tantum Esaias digitorum numero loquitur trinitatem 
 dicens: quis appendit tribus digitis molem terrae? 
 quid euidentius de trinitatis unitate, quid clarius? nonne hic

 

 

 

 
 
 
 in tribus digitis potentiae unius aequalitatem sub quadam 
 mysterii lance librauit? ergo, ut dictum est, cum iam instructus 
 sis de societate operis, non dubites de parilitate uirtutis. dicendo 
 ergo: quis appendit tribus digitis molem terrae, hic 
 specialiter loqui uoluit de cooperatione potentiae et de unitate 
 substantiae, quae una eademque esse in tribus digitis adprobatur. 
 
 Sed nihilominus in Esaia propheta personam propriam spiritus 
 sancti sub distinctione trinitatis aduerte, ubi filius de se 
 dicens: ego primus et ego nouissimus, consequenter adiecit: 
 et nunc dominus misit me et spiritus eius. alter 
 ergo in persona est deus pater, alter spiritus dei patris. itaque 
 dum a patre et spiritu sancto destinari filius legitur, sub 
 trium nomine personarum spiritum sanctum in semet ipso 
 subsistere euidenter aperitur, sicut alio loco idem propheta 
 trinitatis distinguit essentiam: ecce puer meus, suscipiam 
 eum, dilectus meus, conplacuit sibi in illo anima 
 mea, dedi spiritum meum super eum. pater filium dilectum 
 puerum suum uocat, super quem dedit spiritum suum, 
 de quo Iesus Christus propria uoce testatur: spiritus domini 
 super me. ut illud autem euangelicum etiam gentibus possit 
 esse manifestum: ite, inquit, baptizate omnes gentes in 
 nomine patris et filii et spiritus sancti, ubi sub tribus 
 personis unum opus et unum nomen indiuisam asserit maiestatem. 
 habemus, ut dictum est secundum Lucam: et Iesu 
 baptizato apertum est caelum et descendit spiritus 
 sanctus corporali specie sicut columba et uox de

 

 
 
 
 caelo facta est: tu es filius meus dilectus, in te conplacui. 
 filius ergo in corpore, spiritus sanctus in specie columbae, 
 pater declaratur in uoce. sed hoc loco intellegenda 
 est in columba species pertransiens, non substantia perseuerans.

VIIII. NON OBESSS SANCTI SPIIUTUS DEITATI, QVOD NEC INGBNITUS UI- DBATUR ESSE NEC OENITUS. 
 Sed inter haec cum spiritus sancti personam propriam demonstremus 
 et patrem confiteamur ingenitum, filium uero cognoscamus 
 unigenitum, quaeris a me, utrum spiritus sanctus 
 ingenitus an genitus an quid aliud confitendus sit. scripturae 
 sanctae de potentia et deitate spiritus sancti loquuntur, utrum 
 uero genitus dici debeat an ingenitus, non loquuntur. uide, 
 quas sibi tenebras infidelitas facit. non uis scire, quod deus 
 noluit ignorari, et uis scire, quod non iussit inquiri, non dixit 
 genitum, ne filium crederes, non dixit ingenitum, ne patrem 
 putares, sed ad essentiae distinctionem procedere eum ex patre 
 testatus est, sicut legimus: paracletus, qui ex patre procedit. 
 quae cum sint, uel sic agnosce spiritum sanctum propriam 
 habere personam. praeter duos esse tertium probat 
 diuersitas nominis, procedentem ex deo non esse ordine uel 
 gradu tertium monstrat unitas maiestatis. qui enim de interioribus 
 dei progreditur, non dei creatura, sed dei probatur 
 esse substantia. non scruteris, qualiter deus sit, quem deum 
 esse manifestum est. hic ratio latet, ueritas non latet. cur 
 interroges, quomodo sit socius et aequalis regis, quem regii 
 esse constat et honoris et generis. ex superfluo de nomine 
 agitur inquisitio, ubi non est de sublimitate dubitatio. ergo

 

 

 
 
 
 quia spiritus sanctus ex utroque procedit, ideo dicit: qui 
 autem spiritum domini non habet, hic non est eius, 
 et alio loco: insufflauit et dixit: accipite spiritum 
 sanctum. 
 
 Utrum ingenitus an genitus sit, requiris. nihil ex hoc eloquia 
 sacra cecinerunt, nefas est inrumpere diuina silentia. quod 
 deus scripturis suis indicandum esse non credidit, interrogare 
 te uel scire superflua curiositate noluit. hoc peruenire debere 
 iudicauit ad conscientiam tuam, quod pertinet ad salutem tuam. 
 quid nobis de sancto spiritu sit credendum, sancta consulamus 
 eloquia. hoc ipsum enim, quod ait genitum filium, numquid 
 dicere auderes, nisi caelesti ex scripturis attestatione didicisses? 
 aut numquid usurpares adserere Christum dominum uel ex 
 uirgine procreatum uel ex aequaeuo et coaeterno patre progenitum, 
 nisi ex lectione sumpsisses, nisi de deo diuinas uoces 
 interrogasses? et ideo quomodo sentire de spiritu sancto debeas, 
 ad apostolos et euangelia oportet ut redeas, cum quibus et in 
 quibus deum locutum esse non dubitas. 
 
 Ut ergo ad superuacuam propositionem tuam redeam, numquid 
 in hoc est gloria uel substantia spiritus sancti, si aut ingenitus 
 probetur aut genitus? nam nec filio quicquam derogat, 
 quod ingenitus esse non legitur, nec patri, quod genitus non 
 habetur. in huiuscemodi sermonibus proprietas est appellationis, 
 non diuersitas potestatis uel maiestatis. genitus et ingenitus 
 personae est differentia, non naturae. cum ergo de genito et 
 ingenito inutilia et non necessaria et solis calumniis oportuna 
 uel dixeris uel audieris, numquid in hoc fine stare contentus 
 eris? certe adhuc, utrum deus sit, interrogabis. cum

 

 
 
 
 uero deum esse ex his, quae leguntur, acceperis, iam, quid interroges, 
 non habebis, quod, cum coeperis fortia et consummata 
 cognoscere, inania et uacua non indigebis inquirere. ubi ergo 
 utilitatis ratio et ueritatis esse intellegitur plenitudo, illuc salutaris 
 tendat intentio.

X. SPIRITUM SANCTUM PERFECTORUM ESSE CHARISMATUM LARGITOREM. 
 Spiritum sanctum caelestium charismatum largitorem et 
 dispensatorem sanctificationum etiam ratio ipsa nominis protestatur. 
 magnificentia autem eius etiam in ueteri testamento 
 manifestata est. nam illic gratia eius non nisi certis quibusque, 
 id est patriarchis pariter ac prophetis et sanctis electisque concessa 
 est, ut per ipsam donorum perfectionem donantis intellegam 
 dignitatem. quantum uero in scripturis sanctis manifestissime 
 deprehenditur, alia pater ipse per se, alia specialiter 
 per filium, alia per spiritum sanctum licet sub priuilegio potentiae 
 communis operatur. quod sumus, ad patrem proprie 
 referri uidetur, in quo, sicut apostolus dixit, uiuimus et 
 mouemur et sumus. quod uero rationis et sapientiae et 
 iustitiae capaces sumus, illi specialiter, qui est ratio et sapientia 
 et iustitia, id est filio deputatur. quia autem uocati 
 regeneramur et regenerati innouamur, innouati sanctificamur, 
 per diuina eloquia personae spiritus sancti euidenter adscribitur. 
 
 Sed haec ita sacrae paginae sub distinctione indiscretae 
 trinitatis loquuntur, ut, quamlibet appareat in singulis diuersitas 
 operis, maneat tamen in tribus unitas uoluntatis. ergo

 

 
 
 
 et gentiles et catechumeni de patris et filii dispensatione participant, 
 de sanctificatione uero et infusione spiritus sancti non 
 facile, nisi iam baptismum consecuti, purificati et spiritales 
 effecti, apostolici etiam et apostoli ac toto spiritu ad martyrium 
 praeparati. et inter haec adhuc creatura esse ab impiis iudicabitur, 
 qui apud indiuiduam trinitatem in ordinatione salutis 
 humanae magnificentiora quaeque munera et perfectiora sortitur? 
 sed forte dicas: maior est spiritus sanctus, cuius maiora 
 et nobiliora sunt opera. non ita est. nam id moris est 
 trinitati, ut, cui personae administrandae rei committit officium, 
 ei peractae adscribat effectum ac sic opus sit forte diuersum, 
 sed commune propositum. et si est in singulis speciale factum, 
 manet in tribus generale consilium ac propterea, etsi distinctum 
 habent in operatione negotium, unum tamen tenent in 
 ordinatione consensum. 
 
 
 Post ascensionem domini ad cumulanda et implenda eius 
 beneficia spiritus sanctus descendisse describitur, de quo ipse 
 saluator per Iohannis euangelium loquitur: ille spiritus ueritatis, 
 quem mittet pater in nomine meo. mittet, inquit, 
 pater in nomine meo, de trinitate euidenter. de qua hoc 
 umquam creatura dictum uel legimus uel audiuimus, quod in 
 hunc mundum in nomine dei uenerit? hic ergo, de quo Christus 
 dominus deus dicit: nisi ego iero, paracletus non ueniet 
 ad uos, deus absque dubio est, qui in locum dei ad confirmanda 
 dei munera destinatur. in his duabus sententiis sub 
 distinctione trinitatis absolute persona etiam sancti spiritus 
 declaratur. non inmerito itaque et hoc ad diuinitatis aequalitatem 
 refertur, quod sicut filius ita etiam spiritus sanctus

 

 
 
 
 in scripturis paracletus nuncupatur. et unde hoc adprobare 
 poterimus? utique ex apostoli Iohannis auctoritate, cum dicit: 
 si quis, inquit, nostrum peccauerit, paracletum habemus 
 apud patrem Iesum Christum et ipse est propitiatio 
 pro peccatis nostris. paracletum, id est aduocatum, 
 quod ad personam filii respicit, siue etiam consolatorem, quod 
 ad sanctum spiritum pertinet, una Graeci sermonis enuntiatio 
 utrumque significat. in Iohannis euangelio habemus: et ego, 
 inquit, rogabo patrem et alium paracletum dabit uobis. 
 alium paracletum, id est similis potentiae, paris gloriae eiusdemque 
 naturae. et alium paracletum: si unum de creaturis 
 esse putas spiritum sanctum, indignum est, ut descendente 
 eodem beneficia, quae creator contulit, creatura confirmet et, 
 quasi factoris inefficax fuerit uirtus, quamlibet excellentiori, 
 tamen creaturae uelut inconsummati operis reseruetur effectus. 
 
 
 Tu ergo spiritui sancto tamquam creaturae maledicis obprobrio, 
 cui se dei filius diuino testimonio ex proprio exaequauit 
 oraculo. et alium paracletum: duplici hic intellectu et personae 
 distinctionem et aequalitatem cognosce substantiae. hic 
 forte obicias: ideo se Christus sub paracleti uidetur exaequasse 
 cognomine spiritui sancto, qui utique materia operis dei atque 
 factura est, quia et ipse Iesus creatus esse probatur ex Maria. 
 hoc quam infidele tam infirmum est argumentum. nam si 
 secundum hominem paracleto Christum adsimilatum putas, ne 
 hoc quidem conuenit ueritati. etenim paulo minus ab angelis

 

 
 
 
 minoratus et unus factus ex nobis primae atque caelesti et 
 excellentiori, ut adseris, creaturae non potuit conparari. si uero 
 hoc secundum dei formam Christus locutus est, factori utique 
 facturam certum est non debuisse conferri. ac sic huic excellentiori 
 creaturae si homo se exaequat, minoris superbia est, 
 si deus, maioris iniuria est. quia ergo in creaturae condicione 
 constare sibi haec conparatio non agnoscitur, restat, ut uterque 
 deus esse credatur ac sibi mutuo diuinitatis aequalitas conparetur. 
 nam dum saluator loquitur per Iohannem: et ego rogabo 
 patrem et alium paracletum dabit uobis, spiritum 
 ueritatis, quem hic mundus non potest accipere, qui 
 uniuerso mundo dari potest, manifeste deus est mundi. trinam 
 et hic cognosce trinitatem. pater est, qui indicatur rogandus, 
 filius, qui intellegitur rogaturus, spiritus sanctus, qui promittitur 
 a patre mittendus. aduerte personam spiritus sancti non tam 
 cognatis, ut adseris, creaturis adsociari, sed per omnia trinitati 
 operibus adiungi et uirtutibus exaequari.

XI. IN ACTIBUS APOSTOLORUK ADBERTIO TRINITATIS ITERATUR, UBI ET CHRISTUS CONTRA NOUATIANOS AD DANDAM PAENITENTIAM MISSUS ADSERITUR. 
 In actibus apostolorum Petrus de domino Iesu disserens ita 
 dicit: dextera igitur dei exaltatus et promissione spiritus 
 sancti accepta a patre effudit hunc, quem uidetis 
 et auditis. in dextera filius, in deo pater, in nominis 
 sui proprietate sanctus spiritus designatur. et in consequentibus 
 legimus: tunc Petrus repletus spiritu sancto dixit: in

 

 
 
 
 nomine Iesu Christi Nazareni, quem uos crucifixistis, 
 quem deus s suscitauit a mortuis, in hoc iste adstat 
 coram uobis sanus. respice et hic distinctionem trinitatis 
 expressam. Petrus in se praeferens spiritum sanctum filium in 
 carne morientem et patrem loquitur suscitantem. apostolico 
 illic nihilominus iteratur oraculo: et nunc, inquit, domine, 
 respice in minas eorum, et: repleti sunt omnes spiritu 
 sancto et loquebantur uerbum dei cum fiducia. aduerte 
 etiam hoc loco in trinitate spiritum sanctum contineri. 
 in oratione pater rogatur, in dei uerbo filius agnoscitur, in 
 apostolorum constantia sancti spiritus ignis operatur. repleti 
 sunt omnes spiritu sancto. manifestae est maiestatis posse 
 plurima simul subtilitate incorporeae diuinitatis infundere et 
 sine detrimento integra permanere. item cum dixissent apostoli 
 de Iesu: hunc deus principem et saluatorem exaltauit 
 dextera sua ad dandam paenitentiam in Israel 
 in remissionem peccatorum. nos, inquit, sumus testes 
 horum et spiritus sanctus, quem dedit deus omnibus 
 oboedientibus sibi. intellege hic sub ordine trinitatis non 
 solum ad praedicandam, sed ad dandam paenitentiam a patre 
 filium destinari et obtemperantibus spiritum sanctum, qui oboedientiam 
 remuneretur, infundi. 
 
 Stephanus spiritu sancto sub momento passionis impletur 
 eique reseratis iustitiae portis a dextris patris filius reuelatur, 
 sicut ipse spiritu sancto repletus effatur: ecce uideo caelos 
 apertos et filium hominis a dextris stantem dei. uide, 
 quomodo sub spectaculo trinitatis edebat munera passionis.

 

 
 
 
 Cornelium centurionem Petrus adloquitur dicens: Iesum Nazarenum, 
 quomodo unxit eum deus spiritu sancto. 
 unxit deus, id est uirtus impleuit, benedictio infudit, diuinitas 
 penetrauit. quomodo unxit eum deus spiritus sancto. tria hic 
 per proprietates suas euidenter existunt: munus, munerans, 
 muneratus, ungens, unctus, unguentum, sicut et alio loco 
 dicit sermo diuinus: unxit te deus, deus tuus oleo laetitiae. 
 in suscepto homine deus ungitur et deus ungit et 
 sub columbae caelestis inlapsu potestas patris agnoscitur. fas 
 non est, ut hic spiritus sanctus, a quo filius hominis Christus 
 iam filio dei plenus impletur, aliud quam deus esse credatur. 
 nam si creatura esset, quomodo penetrare posset incorpoream 
 naturam omnia penetrantem? capax enim sui est trinitas, 
 sicut habemus: ego in patre et pater in me, et iterum: 
 spiritus scrutatur etiam profunda dei, item: spiritus, 
 qui ex patre procedit. nisi hic spiritus sanctus ex patre 
 esset et in eo naturaliter in patris interna infusus habitaret, 
 procedere ex patre non posset. 
 
 Sed interrogas, utrum semper spiritus ex patre procedat. 
 semper cum illo, semper ex illo, sicut calor ex igne, ita sine 
 intermissione profertur, ut egredi sciat, separari nesciat. nam 
 si non esset spiritus sancti processio sempiterna, localis uideretur 
 esse substantia. si non in alterutrum sine permixtione 
 sui penetrat incorporea et capax sui claritas, ergo humo erit 
 confusa diuinitas. permixtio enim tollit essentiae triplicis proprietatem, 
 infusio uero mutua distinctam ostendit essentiam, 
 quae inter substantiam et personas media uideri potest. ad

 

 
 
 
 substantiam pertinet, quod subsistit, ad personas pertinet, quod 
 proprie sibi unaquaeque subsistit. discipulos suos Paulus alloquitur 
 dicens: non subterfugi, quominus adnuntiarem 
 omne consilium dei uobis. adtendite uobis et uniuerso 
 gregi, in quo uos spiritus sanctus posuit episcopos 
 regere ecclesiam dei, quam adquisiuit sanguine suo. 
 quam dilucide personis suis tota trinitas designatur. consilium 
 dei patris adnuntiat, episcopos a spiritu sancto ordinatos esse 
 confirmat, deum etiam Christum, cuius sanguine ecclesia sit 
 adquisita, demonstrat. 
 
 
 Ad Romanos etiam trinitas sub nominum proprietate digeritur: 
 quodsi spiritus eius, qui suscitauit Iesum Christum, 
 habitat in uobis, qui suscitauit Iesum a mortuis, 
 uiuificabit et mortalia corpora uestra propter inhabitantem 
 spiritum eius in uobis. pater suscitat, filius suscitatur 
 et propter inhabitantem spiritum resuscitandis mortalium 
 corporibus uita promittitur. et in consequenti: uos autem 
 non estis in carne, sed in spiritu, si tamen spiritus 
 dei habitat in uobis. si quis autem spiritum Christi . 
 non habet, hic non est eius. dum dicit spiritum dei et 
 consequenter spiritum Christi, aduerte, quod hic personam 
 Christi sub dei appellatione designat. aut si hic patrem, cuius 
 spiritus sit, sub dei nuncupatione significat, ecce hic spiritus 
 sanctus per unitatem substantiae et patris et filii esse spiritus 
 declaratur et merito procedere ex utroque dinoscitur et 
 in uinculo trinitatis distinctam personam habere perspicitur et, 
 qui spiritum sanctum non habet, nec Christum habere monstratur. 
 deus itaque est spiritus sanctus, quo negato negatur 
 et Christus et, quia dixit: nemo uenit ad patrem nisi per 
 me, qui spiritu sancto uacuus est, Christi non est et perdidit 
 uiam, qua peruenitur ad patrem.

XII. DEI PROPRIUM ESSE, UT SANCTIFICET CREATURAM. 
 Ad Corinthios prima: et haec quidem fuistis, sed abluti 
 estis, sed sanctificati estis, sed iustificati estis 
 in nomine domini nostri Iesu Christi et spiritu dei 
 nostri. ecce et hic sub dei nostri,. id est sub patris commemoratione 
 spiritus sanctus Corinthiorum fideles Christo cooperante 
 sanctificat. sanctificare nulla creatura penitus aliam 
 potest, largitio sanctificationis solius est munificentia maiestatis. 
 quo loco in nomine Iesu Christi et in spiritu dei nostri 
 tres agnosce personas. ad Corinthios secunda: gratia domini 
 nostri Iesu Christi et caritas dei et communicatio 
 spiritus sancti cum omnibus uobis, gratia Christi, 
 caritas dei, communicatio spiritus sancti tres personas euidenter 
 expressit. item ad Corinthios secunda: qui autem confirmat 
 nos uobiscum in Christo et qui unxit nos deus et qui 
 signauit nos et dedit pignus spiritus in cordibus 
 nostris. uide in operibus unitatem indiuiduae trinitatis. confirmat 
 et signat nos pater per Christum et daturus se ipsum 
 dat iam in praesenti per se pignus spiritum sanctum. in terrenis 
 negotiis arrhae quantitas contractus illius, pro quo intercesserit, 
 quaedam portio est, pignoris uero ratio meritum 
 rei, pro qua deponi uidetur, excedit. hic uero maiestati pignus 
 suum, quia nescit praeferri, necesse est exaequari. nequeunt 
 enim perfecta transcendi, pro se ergo pater spiritus sancti 
 pignus indulget.

 

 
 
 
 Nihil itaque in spiritu sancto semiplenum putetur, quia plenitudini 
 comparatur. nam qui ad uicem dei pignoris loco tribuitur, 
 fas non est, ut aliud quam deus esse credatur. item 
 ad Titum: saluos nos fecit per lauacrum regenerationis 
 et renouationis spiritus sancti, quem effudit in nos 
 abunde per Iesum Christum. ecce etiam hic sub trinitate 
 manifesta pater per filium abundantiam sancti spiritus effundit 
 et, quod uel maxime aduertendum est, ipsi sancto spiritui potentiam 
 regenerationis et renouationis adscribit. Petrus quoque in 
 epistula sua inseparabilem personis explicat trinitatem dicens: 
 secundum praescientiam dei patris, in sanctificationem 
 spiritus, in oboedientiam et aspersionem sanguinis 
 Iesu Christi gratia uobis et pax multiplicetur. in praescientia 
 pater, in sanctificatione spiritus sanctus, in aspersione 
 sanguinis Christus ostenditur.

XIII. LOCALEM NON ESSE SPIRITUM SANCTUM. 
 Deum spiritum sanctum ex suis uirtutibus et operibus demonstremus. 
 omnis creatura sicut temporum initiis subiacet, 
 ita et localem se certis spatiis et finibus circumscripta cognoscit. 
 spiritus sanctus nullis terminis tamquam factura concluditur, 
 deus necesse est pro ipsa libertate diffusae maiestatis 
 habeatur. domini saluatoris ad apostolos uox est: dabit 
 nobis, inquit, pater spiritum uer.itatis, qui uobiscum 
 sit in aeternum. si localis est et perpetuo in illis manebat, 
 utique alibi esse non poterat. uideamus, si eius natura

 

 
 
 
 localibus sit determinata limitibus. ait apostolis dominus: accipietis 
 uirtutem superuenientis spiritus sancti in uos 
 et eritis mihi testes in Hierusalem et in omnem Iudaeam 
 et Samariam et usque ad ultimum terrae. post 
 cuius ascensionem uenit super eos spiritus sanctus et apparuerunt 
 illis dispertitae linguae quasi ignis, seditque 
 supra singulos eorum. 
 
 Uideamus, quare primitus diuersarum donantur benedictiones 
 linguarum, nimirum ut idonei efficiantur fidelium eruditione populorum. 
 quod uero supra singulos sedisse memoratur, id 
 causae est, ut intellegatur per plurales non fuisse diuisus, sed 
 mansisse in singulis totus, sicut fieri ignibus mos est. hanc 
 enim, ut nouimus, habet naturam ignis accensus, ut, quanti 
 ad eum, quanti ad crinem purpurei splendoris aspexerint, tantis 
 usum suae lucis inpertiat, tantis ministerium sui muneris 
 tribuat et ipse nihilominus in sui integritate permaneat. ita 
 sancti spiritus uirtus, quantumlibet effluat, quantumlibet in plurimos 
 gratia diuinae largitatis exuberet, sicut nullam probatur 
 recipere mensuram, ita nullam sentit expensam. aduerte deum 
 ex operum dignitate. apostoli pleni spiritu sancto per omnem 
 mundum salutis thesauros erogaturi caeleste hoc munus in 
 se circumferunt, in alios inpositis manibus transferunt. accipientis 
 lucrum sine damno agitur largientis, credentibus totus 
 traditur et totus a tradentibus possidetur, infusione eius uniuersus 
 orbis impletur, sine attenuatione dilatatur, sine diuisione 
 dispergitur.

 

 
 
 
 
 In illa specialiter sacratissima regenerationis nocte ab oriente 
 in occidentem, a solis ortu usque in occasum, ab aquilone 
 et mari ubique idem spiritus unus et plenus operatur, 
 per omnia praesens esse inuocatione creditur, benedictione sentitur, 
 innumerae multitudines uno baptismo diluuntur et, ut 
 dixit apostolus, uno spiritu potantur, in unum adoptantis gremium 
 renascuntur. et ideo dicit deus: in diebus illis effundam 
 de spiritu meo super omnem carnem [aduerte, 
 quod dixit: effundam de spiritu meo] et non dixit: effundam 
 spiritum meum, id est: tantum de eo, quantum possit mundus 
 accipere, dispensabo. uides, quod a patre egreditur nec tamen 
 a patre separatur, emittitur et non amittitur, effunditur et retinetur, 
 et in eo, quod effundi legitur, magnitudo plenitudinis 
 declaratur. liber Geneseos sacri uoluminis testatur exordio: 
 spiritus autem domini super aquas ferebatur. ferebatur, 
 inquit, super aquas. sermo ipse abundantiam uniuersa 
 complentis et eminentiam uidetur adsignare dominantis. propheta 
 quoque hanc eius magnificentiam nullis locorum spatiis 
 circumscriptam pari adtestatione concelebrat dicens: quo ibo 
 a spiritu tuo? hoc est, ubi me a conspectu eius abscondam, 
 quem praesto esse per omnia, id est intra extraque non ambigo, 
 cuius oculum abyssos penetrantem intra secretum mei 
 pectoris reformido, cuius praesentiae uniuersa, quae condidit, subiacere 
 cognosco, de quo, quia ignis consumens est, dictum euidenter 
 intellego: nec est, qui se abscondat a calore eius, 
 cuius ineffabilis magnitudo profunda inferorum, diffusa fluctuum, 
 extenta terrarum, excelsa caelorum intrat, implet, excedit.

 

 
 
 
 
 Mitti a patre et filio dicitur et de ipsorum substantia procedere 
 et unum cum eis opus agere dinoscitur et propterea 
 filius de eo dicit: paracletus, qui a patre procedit. non 
 dixit a patre creatus est, sed a patre procedit, id est de paternae 
 potentiae societate et de proprietate naturae. sed ex 
 ipso sermone, cum dicitur a patre procedere, ostenditur cum 
 patre initium non habere. quid est autem, quod ex deo patre 
 filius nasci dicitur et spiritus sanctus procedere significatur? 
 si requiras, quid inter nascentem distet et procedentem, euidenter 
 hoc interest, quia iste ex uno nascitur, ille ex utroque 
 progreditur. quod ergo spiritus sanctus a patre procedit, tria 
 in eo priuilegia deitatis ostendit, id est, ut in persona sua subsistere 
 et sine ullo spatio temporis permanere et omnino ex 
 substantia patris probetur existere. dum ergo procedere commemoratur, 
 ipsa proprietate sermonis nullis temporum legibus 
 circumscribi, sed initio et fine carere cognoscitur. et quia legimus: 
 ego sum qui sum, et: qui est misit me, hoc similiter 
 indicat et procedit. esse enim et procedere unius sempiternitatis 
 expressio est. ergo ipsa processio nec prima nec 
 extrema contingens nulli uel principio intellegitur subiacere uel 
 termino. 
 
 Non ergo ideo localem esse credamus, quia mitti eum a 
 patre ex lectione percipimus, nam et de patre et filio legimus, 
 quod uelut quodam motu descendant ac ueniant. uideamus 
 ubi. ego, inquit, et pater meus ueniemus et mansionem 
 apud eum faciemus. et iterum, cum gigantes in caelum 
 turrem molirentur erigere, patris persona proloquitur: uenit 
 descendamus et confundamus linguas eorum. hic ergo

 

 
 
 
 per uerborum nostrorum sonos sensibus nostris rerum efficientiae 
 demonstrantur. ceterum localem motum uirtus diuina 
 non patitur, quae nec ex cursu agente aduenit nec recursu 
 labente discedit. qui enim excedit omnia, quo recedit? de 
 sancto spiritu sacra didicimus lectione: ecclesia autem pacem 
 habebat per totam Iudaeam ambulans in timore 
 dei et consolatione sancti spiritus replebatur. et quomodo 
 inter haec eum localem quisquam praesumit adserere 
 creaturam, qui infinitae multitudinis implere probatur ecclesiam, 
 ut et ad ipsum pertinere manifestum sit, quod apostolus dicit: 
 pater misericordiarum et deus totius consolationis? 
 habemus in psalmo: fluminis impetus laetificat ciuitatem. 
 dei. quis est iste fluminis impetus? ille nimirum, de quo dicit 
 dominus per Iohannem: qui credit in me, flumina de 
 uentre eius fluent aquae uiuae. haec dicit dominus 
 Iesus de spiritu, quem erant accepturi credentes in eum. 
 
 Uide magnificentiam maiestatis. sic in terris tribuitur ecclesiae 
 dei, ut tamen in caelis laetificet ciuitatem dei. ciuitatem 
 dei, id est regnorum caelestium ciues, supernae militiae 
 populos, principatus, potestates ac dominationes ineffabilibus 
 gaudiis pro conscientia aeternae beatitudinis inrigat et ubertate 
 laetitiae exundantius inebriat, concentum caeli in exultatione 
 torrente suae sanctificationis exsuscitat. si haec tanta per 
 aliquam creaturam donari opinaris, diuinae potentiae proprium 
 nihil relinquis. si haec, inquam, per aliquam donari aestimas 
 creaturam, in angelorum et archangelorum tendis iniuriam, 
 quibus tanta et talia tribui per conserui aestimas largitionem.

QVIA NULLA CREATURA RATIONABILIS COGNATAE CREATURAE POSSIT INFUNDI. 
 
 Legimus de proflua effusione spiritus sancti: Iesus autem 
 plenus spiritu sancto regressus est ab Iordane. quis 
 igitur, nisi qui eiusdem esset plenitudinis, implentem omnia 
 posset implere? de apostolis refert sermo diuinus: et repleti 
 sunt omnes spiritu sancto et loquebantur uerbum 
 dei cum fiducia, et paulo post: quoniam in nationes 
 gratia spiritus sancti effusa est. (nationes) integras implere 
 perhibetur et inexhaustus atque in se plenus permanere 
 dinoscitur. si creatus est spiritus sanctus, de quo umquam 
 angelo uel archangelo lectum est, quod se cuiquam animae 
 intrinsecus susceptus infuderit? dic mihi, si umquam ex creaturis 
 ullam legeris potestatem atque uirtutem, quae multos 
 simul impleat atque possideat et, quod maius est, indeminuta 
 atque indiuisa permaneat. inpossibile est, ut spiritalis ac 
 rationabilis creatura cognatae sibi naturae umquam ualeat infundi. 
 ita res materialis materialem nescit penetrare substantiam. 
 solus deus, in quo intellegitur et spiritus sanctus, simplex, 
 subtilis et purus in facturam uel angelicam uel humanam 
 uirtute incorporeae diuinitatis inlabitur, quae sola sui operis 
 penetratrix occulta humani cordis ingreditur. quaelibet autem 
 creatura caelestis in tantum infundere uel implere hominem

 

 

 
 
 
 non potest, ut abdita cogitationis humanae scire possit. et 
 ideo de solo deo legimus: qui solus nosti corda hominum, 
 et iterum: ipse enim nouit occulta cordis. si hominis 
 occulta cognoscere diuinitatis est proprium, quanto magis scrutari 
 profunda dei summae in persona spiritus sancti maiestatis 
 insigne est. 
 
 Auctori tantum debetur hoc priuilegium, ut conscientiarum 
 possit intrare secretum. anima uero animae aut angelus angelo 
 adiungi potest, infundi non potest, quia huiusmodi creaturarum 
 genera tantum spiritus sancti, id est solius dei capacia 
 sunt, quia figuli sui uasa sunt, ab illo solo impleri possunt, 
 a quo de nihilo facta sunt et sine quo uacua esse sentiuntur. 
 ita substantia animae utpote materia corporalis aliae rationabili 
 creaturae penitus nescit infundi. crassitudini enim exterioris 
 hominis conparata anima incorporea dici potest, ad 
 auctorem uero relata, cui conprehensibilis est materia sua et 
 factura palpabilis, a quo intra corpus includi et conligari atque 
 igni perpetuo mancipari potest, sicut legimus, ut eant in 
 ignem aeternum, qui paratus est diabolo et angelis 
 eius, huic indubitanter auctori pro factoris iure corporea est. 
 
 
 Sed forsitan dicas: manifestum est, quod se etiam daemonum 
 inportuna uiolentia in homines, quos temptandos acceperit, frequenter 
 infundat. non ita est. nam corporis latebras intrare 
 possunt, animae uero interiora adire non possunt. sciendum 
 ergo est, quod spiritalium nequitiarum dolosa subtilitas illa 
 membrorum loca suo turbat incursu, quae interdum uino nimio

 

 
 
 
 uel febrium fatigantur accensu. in animae itaque sensus inimica 
 temptatio per malitiam scit inrepere, in animae uero 
 recessus per naturam nescit influere. et ideo huiusmodi spiritus 
 inmundos humanae mentes ac pectora non naturarum infusione 
 capiunt, sed uoluntatum prauitate concipiunt. manifestum itaque 
 est, quod penetrare animarum substantias nequeunt, quarum 
 conscientias scire non possunt. quod si aliquando daemonibus 
 nosse contigerit, de proditione est coniuentiae, non de potestate 
 naturae. 
 
 Sola ergo se diuina potentia, quae et in spiritu sancto est 
 rationabilibus creaturis infusa et circumfusa, permiscet, sicut 
 peculiariter in illo dominici hominis corpore ex Maria matre 
 suscepto gratia exuberante requieuit, sicut de se ipse filius dei 
 dicit: spiritus domini super me. si ergo spiritus sanctus 
 factura subiectae esset condicionis, ut dicunt, tam inpossibile 
 quam indignum deo erat, ut creatura illa animam uel corpus 
 impleret, in quo iam filius dei, id est deus inerat, in quo iam, 
 sicut ait apostolus, corporaliter plenitudo diuinitatis habitabat. 
 si creatura est spiritus sanctus, quomodo potest corruptio incorruptelam 
 ac maiestatis capacem fragilis condicio possidere? 
 si spiritus sanctus unus est ex plebe facturae, quomodo creatura 
 cum creatore, id est cum filio dei uelut ex aequali, seruus 
 cum domino unum in anima saluatoris praesumit hospitium 
 et, quasi in eo sibi non sufficeret, auctoris famulus accedit ad 
 cumulum sanctitatis? non ita est. sed recognoscit socium sibi 
 templum caeleste collegium, nec mirum, si in illa inlustri et

 

 
 
 
 beati corporis anima filius et spiritus sanctus unum sortiuntur 
 habitaculum, quibus commune esse constat et caelum.

II. UTRUM IUXTA IMPERITORUM OPINIONEM SPIRITUS SANCTUS SICUT FILIUS INCARNATUS SIT, QVIA ET IPSE IN MARIAM SUPERUENIT, AN TANTUM FILIUS DE UIRGINE PROCREATUS SIT. 
 Sed dicitur: si spiritus sanctus in corpore et anima redemptoris 
 habitauit, ergo et ipse spiritus incarnationem uidebitur 
 suscepisse. non ita est. nam ante creationis initia a spiritu 
 sancto sacrum Mariae corpus impletur et inter initia creationis 
 filius uirginis spiritu sancto cooperante concipitur, sed a persona 
 specialiter filii nouem mensibus possidendus et cum eodem 
 in lucem progressurus infunditur, cuius utique temporis societatem 
 intra secretum uteri uirginalis spiritus sancti persona 
 non recepit. hominem ergo, quem filius dei inter ipsa suscepit 
 exordia, spiritus sanctus non susceptor sed sanctificator intrauit, 
 intra quem, sicut se Christi consortem gessit, ita Christus auctorem. 
 ille enim nascitur, hic infunditur. de filio uirginis anima 
 uel caro filii dei personaliter et specialiter dici potest, spiritus 
 uero sancti anima uel caro nullo modo. in quo filius dei, id est 
 deus gloriae dicitur crucifixus, pertulisse in eo nullo modo dici 
 potest spiritus sanctus. ergo diuersitas est operum, non diuersitas 
 substantiarum. nam sicut dicere non possumus, quod uel 
 pater descenderit in specie columbae uel in patris uoce filius 
 sit locutus, quando dixit: hic est filius meus, ita spiritum 
 sanctum adserere non possumus uel natum ex uirgine uel in 
 carne redemptoris specialiter couuersatum uel in ipsius passione

 

 
 
 
 crucifixum uel resurrectione in corpus redditum uel ascensione 
 in caelestia sublimatum. operi et personae filii adsignari ista 
 necessario conuenit, adscribi uero spiritui sancto salua licet 
 uoluntatis unitate non conuenit. 
 
 Inter haec adserit Macedonius creaturam esse spiritum sanctum. 
 unde uidebitur, incipiat, dummodo nihil uerbis suis agere 
 praesumat nec sacrae legis orbitam aliena a sanctis paginis 
 disputatione transcendat, sed auctoritatem per omnia [de testimoniis], 
 si ualet, proferat, quae contra totius mundi fidem et 
 numero et uirtute praeualeant. magnis siue dubio allegationibus 
 et copiosis ac ualde euidentibus opus est documentis, ut 
 quisque illum ex numero creaturarum unum esse conuincat, quem 
 cum patre et filio eiusdem honoris et gloriae uniuersa terrarum 
 regna concelebrant, quem catholica ecclesia creatorem suum 
 in eodem regenerata cognoscit. et recte, quem reparatorem 
 suum perspicit, credere non cunctatur auctorem.

III. OBIECTIO MACEDONII, QVA IMPIE SPIRITUM SANCTUM ADSERIT EX- CELLENTIOREM CREATURAM. 
 Creaturam, inquis, dico, sed excellentiorem omnibus creaturis. 
 praelocuti sumus, ut actionem nostram non persuasionibus 
 propriis, sed catholicis disponamus oraculis. de deo igitur tractantibus 
 nobis propheta, apostolus, euangelista respondeat. creaturam 
 dicis excellentiorem omnibus creaturis. ostende, in quibus 
 libris haec de spiritu sancto legeris uerba. non, opinor, in ueteribus, 
 non in nouis docebis. cum ergo proferre non ualeas, 
 dum tua non explicas, nostra confirmas, dum creaturam non 
 conprobas, etiam nobis tacentibus creatorem esse demonstras.

 
 
 
 itaque cum haec adsertio tua ad catholicum sensum, cum 
 omnino ad Christianum non pertineat institutum, diaboli agnosce 
 commentum, qui animae domum, ubi sancto spiritu uacuam 
 uiderit, quasi contrarius spiritus cum diro comitatu nequitiae 
 septiformis inuadit. qui enim illum excludit, hunc recipit. in 
 illo fuit ista, quam dicis, excellentior creatura, qui in caelesti 
 claritate praefulgens, muneris conscius, auctoris ignarus habere 
 se uidit, accepisse nesciuit et ideo gloriam, quam beatus non 
 intellexit, elatus amisit ita dicens: ascendam super astra 
 nubium, ponam super thronos solium meum et ero 
 similis altissimo. hic ergo nullum in creaturis superiorem 
 se, ut reor, habuit, nullum medium inter se et deum uidit, 
 cuius aemulatione superbiae stimulo concitatus adsurgeret, et 
 ideo nullum ante se stare in ordine militiae caelestis aspiciens 
 ipsi rerum domino se aequare praesumpsit. quodsi ullum se 
 excellentiorem maioris inpatiens in caelesti gradu deprehendisset, 
 illi se magis conferre uel praeferre temptasset. 
 
 Duo sunt in caelestibus, qui regit et qui reguntur, creator 
 et creatura. nullum in medio horum tertium extitit genus, quod 
 secundis maius et summis esset inferius. excellentior creatura 
 de archaugelis forsitan dici potest, licet ceteris ordine magis 
 praemineant quam natura. sed sancto spiritui et archangeli 
 seruiunt, ex quibus unus quasi minister aduentum eius beatae 
 Mariae nuntiauit. sed dicis: ecce ubi spiritum sanctum Amos 
 propheta creaturam euidenter adsignat ita dicens: ecce ego 
 firmans tonitruum et creans spiritum. primum est, quod 
 nudum spiritus nomen nequaquam ad personam sanctificatoris

 

 
 
 
 spiritus referri potest, nisi adieceris aut spiritum dei aut spiritum 
 sanctum aut spiritus ubi uult spirat, id est, nisi 
 adieceris aut operis aut proprii nominis dignitatem. deinde si 
 ad ordinem respicias lectionis, istam excellentiorem, ut adseris, 
 creaturam nimis deiectam esse monstrauit, nam eam post 
 tonitruum creatam esse descripsit. unde inconsequens fuit, 
 ut iuxta sensum tuum principale hoc opus dei inrationabili et 
 insensibili postponeret aut sociaret elemento. de persona non, 
 dicam angeli, sed cuiuslibet iusti indignum esse hoc credi. 
 
 Magis ergo hoc proximum et amicum uidetur esse rationi, 
 ut post tonitrua flabra intellegamus significata uentorum, ut 
 est illud in psalmis: spiritus procellarum, qui faciunt 
 uerbum eius, uel illud: sulphur spiritus procellarum, 
 uel: spiritu uehementi conterens naues Tharsis. diuersis 
 modis spiritus intellegitur, quando non cum priuilegiis suis 
 specialiter designatur. sed omissis his interroga translationis 
 Hebraeicae ueritatem et ibi confusibilem persuasionis tuae deprehendes 
 errorem. ita enim illic absolute dictum esse reperies: 
 quia ecce ego formans montes et creans uentum. 
 uide, quam nudis contra deum uerbis et quam inanibus credidisti. 
 uide, quam magno te argumento contra potentiam 
 maiestatis armasti. et post ista non metuis circa tam infirmum 
 haerere ramusculum, qui in tam horrendum pendes 
 abruptum ?

IIII. MACEDONIUS DUALITATEM ADSERENS NEGAT SANCTUM SPIRITUM PRO- PRIAM PERSONAM HABERE. 
 Deinde dualitatem intromittis et dicis spiritum sanctum 
 propriam non habere personam nec amisisse te sentis regenerationis 
 gratiam, qui in regeneratoris tendis offensam, quem 
 sibi in communione maiestatis et uirtutis unitum diuina ueritas 
 protestatur ita dicens: ite, baptizate omnes gentes 
 in nomine patris et filii et spiritus sancti. in nomine, 
 inquit, patris et filii et spiritus sancti. nominis singularitas 
 unitatem loquitur, appellationum uero diuersitas trinitatem. 
 in nomine ergo unus, sed in personarum distinctione 
 non unus. quid est in tribus unius nominis praerogatiua, nisi 
 deitatis indiscreta concordia? fac gradum, si potes, ubi praeter 
 unum deo hoc ipsum attestante nihil inuenis. tres audis, ne 
 unitatem Sabelliana permisceat et confundat impietas, unum 
 audis, ne trinitatem diuidat Arriana peruersitas, spiritum 
 sanctum audis, ut Macedonium confodiat distincti nominis expressa 
 proprietas. itaque non creaturae, sed creatoris incommunicabile 
 opus agitur, ubi peccatorum abolitio et inmunitas 
 erogatur. in hoc tamen indissociabili maiestatis amplexu, in 
 proprietate personae alter est pater, alter est filius, alter spiritus 
 sanctus, sed in diuinitate non aliud, qui utique, si deus 
 non esset, iuxta patrem et filium propriam personam habere non 
 posset. denique quando uerbum transit in carnem et hominis 
 habitum deus induit et fit in circuitu eius tabernaculum 
 eius et splendorem suum tenebris nostrae fragilitatis inuoluit

 

 
 
 
 et ponit tenebras latibulum suum, dei quidem et hominis 
 duplex substantia, sed tamen una persona est. quam ob 
 rem? quia, dum formam serui accipiens famulo deus iungitur, 
 minoris humilitas intra reuerentiam maioris absconditur et 
 superioris lumine exinanita consumitur ac sic proprietatem 
 personae humanitas diuinitate obumbrante uel eminente non 
 obtinet. ibi ergo esse potest personarum parilitas, ubi meritorum 
 ac dignitatum consistit aequalitas, et ideo spiritum 
 sanctum cum patre et filio unum maiestatis noueris possidere 
 priuilegium, quem personae uides obtinere ius proprium. quod 
 si aliquis opponat et dicat: si in Christo deo pariter et homine 
 duas substantias dicimus, quare non duas credamus simili ratione 
 personas, non ita est. nam qui duas personas in 
 Christo facit, impietatem quaternitatis inducit, quam penitus 
 rerum natura non recipit. de duabus rationabilibus diuersisque 
 substantiis, praesertim de dei et hominis, de creatoris et creaturae 
 una fieri non potest, de duabus uero personis una fieri 
 potest, sicut legimus caput et corpus, Christum et ecclesiam 
 unam tenere personam: erunt enim, inquit, duo in carne 
 una. et sicut apud nos homines filius patris familias iuxta 
 patrem uel seruus iuxta dominum personae propriae locum 
 non habet, ita in deo et homine gemina quidem substantia, 
 sed non gemina persona est, quia persona personam consumere 
 potest, substantia uero substantiam non potest, si quidem persona 
 res iuris est, substantia res naturae. 
 
 
 Hoc loco necessarium uidetur, ut in Christo deo pariter et 
 homine unam personam et duas substantias testimoniis adseramus. 
 da unam in redemptore dei et hominis personam,

 

 
 
 
 quam personam apostolus dicit: si enim cognouissent sapientiam 
 dei, numquam dominum gloriae crucifixissent. 
 si requiras, quomodo potuerit inuiolabilis pati et inconprehensibilis 
 crucifigi, personae unitas facit, ut, quod homo 
 pertulit, deus pertulisse credatur. item cum euangelista commemorat: 
 nemo ascendit in caelum, nisi qui de caelo 
 descendit, filius hominis, qui est in caelo, quomodo 
 hic filium hominis ante passionem uel resurrectionem siue 
 ascensionis diem et de caelo asserit descendisse et in caelestibus 
 permanere, nisi hoc per unitatem personae ratione ueritatis 
 absoluatur ? sicut et alio loco capitis et corporis 
 sociatur persona, cum legitur: esuriui et dedistis mihi 
 manducare, sitiui et dedistis mihi bibere. quid hic 
 agit personae unitas? homo pascitur et deus reficitur, pes 
 confouetur et caput se fomentum sentire testatur. dicit ergo: 
 numquam dominum gloriae crucifixissent, et e diuerso: 
 nemo ascendit in caelum, nisi qui de caelo descendit, 
 filius hominis, qui est in caelo. uide, quomodo pro unitate 
 personae humana diuinis et humanis diuina miscentur. 
 deus crucifigitur et homo de caelo descendere et in caelo permanere 
 memoratur.\'
 
 .. 
 Quae cum ita sint, perspiciamus de sacris uoluminibus geminae 
 substantiae distinctionem. ait itaque beatus Moyses: 
 caput cum pedibus comedetis et intestina eius deuorabitis. 
 in pedibus humanitatem et maiestatem credamus in 
 capite. ita fit, ut, dum haec intra litteram latentia fide

 

 
 
 
 scrutante cognoscimus, agni intestina, id est mysteriorum occulta 
 sumamus. scrutandi enim studium auiditas intellegitur 
 deuoraudi, sicut et alio loco duplicis substantiae absolutionem 
 idem sacramentorum reuelator insinuat dicens: uulpes foueas 
 habent et uolucres caeli nidos, filius autem hominis 
 non habet, ubi caput suum reclinet. hoc est: dolosae haereses 
 et tenebrosae uel aereae potestates sedem sibi in pectoribus 
 humanis profunda dominatione posuerunt, me uero infidelium 
 corda, quem hominem in carne conspiciunt, deum 
 intra hominem latere non credunt. foueas enim et nidos non 
 transitoria et momentanea designant habitacula, sed diuturna 
 et secura possessione fundata, quae serpentina uitiorum multiplicent 
 nutrimenta. apostolus etiam duas substantias euidenter 
 remota sacramenti obscuritate digessit ita dicens: patres 
 nostri, ex quibus Christus secundum carnem, qui est 
 super omnia deus benedictus in saecula. 
 
 Sed dicis: apostolus duas tantum personas in operum suorum 
 uolumine confitetur, sicut ad Corinthios loquitur: Paulus uocatus 
 apostolus Iesu Christi per uoluntatem dei, et ad 
 Galatas: Paulus apostolus non ab hominibus neque per 
 hominem, sed per Iesum Christum et deum patrem, 
 qui suscitauit eum a mortuis, et iterum: unus deus 
 pater, ex quo omnia et nos in ipso et unus dominus 
 Iesus Christus, per quem omnia et nos per ipsum. 
 secundum haec dicis nullam de spiritu sancto fieri mentionem. 
 ut breuiter dicamus, oblitus es, quod apostolus spiritu sancto 
 plenus haec populis ipso inspirante de patre filioque praedicabat. 
 loquenti itaque de patris ac filii operatione et ille non deerat,

 

 
 
 
 qui loquenda dictabat, secundum illud: et nemo dicit dominum 
 Iesum nisi in spiritu sancto. qui ergo crediturus 
 uel confessurus uel praedicaturus est Christum, uides, 
 quod ante in se habiturus est spiritum sanctum. non ergo 
 hoc oneret fidem tuam, quod interdum sine commemoratione 
 spiritus sancti patris mentio habetur ac filii. nam saepe suppresso 
 patris nomine filii et spiritus sancti operatio praedicatur. 
 ait sanctus Ananias ad Paulum: Saule frater, dominus 
 misit me Iesus, qui apparuit tibi in uia, qua 
 ueniebas, ut uideas et replearis spiritu sancto. aperte 
 hic duarum est conexio personarum. ecce Paulus a Christo 
 caecatus arguitur, spiritu sancto inluminatus impletur et nulla 
 hic mentio patris inseritur. 
 
 Item cum Paulus quosdam ex discipulis interrogaret: in quo 
 baptizati estis, quos post ascensionem domini in baptismate 
 Iohannis baptizatos esse constabat, post praedicatum baptisma 
 trinitatis, cum etiam illud mysterium, quo Iohannes baptizare 
 consueuerat, id est in eum, qui uenturus est, in eorum 
 baptismo probaretur omissum dicente ad eos apostolo Paulo: 
 Iohannes quidem baptizauit, sed in eum, qui uenturus 
 est, hoc est dicere: uos non ita baptizati estis, hos cum interrogaret 
 Paulus: si spiritum sanctum accepistis credentes, 
 qui utique post baptismum saluatoris per inpositionem 
 manuum rite baptizatis fuerat confitendus, at illi responderunt: 
 neque si spiritus sanctus est, audiuimus. his 
 auditis baptizati sunt in nomine domini Iesu.. et cum 
 inposuisset illis manus Paulus, uenit super eos spiritus

 

 
 
 
 sanctus et loquebantur linguis et prophetabant. aduerte, 
 quia, cum baptizantur in nomine Iesu, postea accipiunt spiritum 
 sanctum et propheticam ex paracleti inuocatione uirtutem. uere 
 deus est, qui post dei donum plenitudini inponit augmentum. 
 
 Ecce duabus personis in baptismo significatis pater inuocatus 
 esse non legitur, sed tamen, ut credi oportet, cum filio 
 et spiritu sancto unitate potestatis et deitatis operatur, quem 
 adfuisse sacra lectio tacuit, non negauit. cum uenisset ergo 
 spiritus sanctus super eos, tunc loquebantur linguis et prophetabant. 
 uide, quantae potentiae sit spiritus sanctus. in 
 baptismo peccatorum abremissa donantur, in aduentu spiritus 
 sancti uirtutum munera conferuntur et a confirmatis signorum 
 miracula celebrantur. solent autem ueritatis alieni etiam de 
 syllabis calumniari. nam cum de trinitate dictum absolute 
 nouerimus: quoniam ex ipso et per ipsum et in ipso 
 sunt omnia, plus esse ex ipso quam per ipsum et item 
 praepositionem hanc, id est per maioris praerogatiuae esse asserunt 
 quam in ipsum. sed si in ipso de spiritu sancto cum 
 diminutione potestatis dictum arbitrantur, audiant praepositionis 
 huius magnificentiam et accipiant, quia etiam secundum 
 ipsorum assertionem de spiritu sancto intellegendum est. in 
 ipso, inquit, uiuimus et mouemur et sumus. et merito 
 in ipso uiuimus et mouemur et sumus, in quo reparati ac regenerati 
 sumus. sed et per ipsum etiam ad spiritum sanctum 
 referendum esse cognoscimus, sicut habes: alii quidem per 
 spiritum datur sermo sapientiae, alii sermo scientiae, 
 item ad Hebraeos: qui per spiritum sanctum semet

 

 
 
 
 ipsum obtulit inmaculatum deo, et iterum: caritas dei 
 diffusa est in cordibus nostris per spiritum sanctum, 
 qui datus est nobis. nam etsi de patre intellegamus, ex 
 ipso et ex spiritu sancto dictum similiter saepius inuenimus, 
 sicut in Iohannis euangelio habemus: quod natum est ex 
 carne, caro est et, quod natum est ex spiritu, spiritus 
 est, et in conclusione capituli: sic est omnis, inquit, qui 
 natus est ex spiritu. 
 
 Sic ergo non praeiudicat spiritui sancto, cum suppresso eius 
 nomine patris ac filii opera commemorantur, sicut pater et 
 filius non negantur, quando specialiter spiritus sancti opus aut 
 uirtus asseritur, sicut legimus in actibus apostolorum: uos 
 baptizabimini spiritu sancto non post multos hos dies, 
 sicut et in euangelio de singulari persona sancti spiritus continetur: 
 nisi quis renatus fuerit ex aqua et spiritu 
 sancto, non potest intrare in regnum dei. numquid hoc 
 loco pater et filius, quia minime nominantur, tanto ac tam diuino 
 muneri defuisse credentur? non ita est. nam absque 
 dubio cum sancto spiritu, cum quo eis una substantia est, mysteriis 
 benificiisque iunguntur ac, si non commemoratione, unitate 
 tamen pietatis atque operis praesentantur.

V. OBIECTIO, QVOD SERMO ILLE, QVEM LEGIMUS: NISI QVIS KEMATUS FUERIT EX AQVA ET SPIRITU SANCTO, AQVAM PARITER ET SPIRITUM SANCTUM CREATURAM ESSE TESTATUR. 
 Sed dicis: in tantum creatura est spiritus sanctus, ut aquae 
 elemento, quae hic primo loco atque ordine ponitur, uideatur

 

 
 
 
 adiunctus secundum euangelicam, quae superius est commemorata, 
 sententiam: nisi quis renatus fuerit ex aqua et spiritu 
 sancto, non potest intrare in regnum dei. manifestum est 
 eum, qui haec loquitur, non solum diuinam in spiritu sancto 
 potestatem, sed ipsam baptismi nescire rationem. apostolus 
 autem dicit: si autem mortui sumus cum Christo, credimus, 
 quia simul etiam uiuemus cum Christo. quomodo 
 autem possumus cum Christo uel mori uel resurgere, 
 si requiras, aduerte. omnes, quicumque sacro fonte submergimur, 
 mortem et sepulturam redemptoris imitamur, sicut 
 idem apostolus dicit: an ignoratis, quia, quicumque in 
 Christo baptizati sumus, in morte ipsius baptizati 
 sumus? consepulti enim sumus cum Christo per baptismum 
 in mortem. sicut enim ille triduana morte sepulcro 
 conditus fuit, ita et nos intra aquae, id est intra cognatae 
 creaturae sinus trina submersione depositi, dum descendimus, 
 sepelimur, dum emergimur, suscitamur. per aquam itaque celebratur 
 imitatio sepulturae, per spiritum sanctum confertur 
 ueritas uitae et spes salutis aeternae. denique remoueatur 
 sancti spiritus inuocatio et uideamus, si quicquam aquae illius 
 sola prodesse possit infusio. creatura itaque est, quae sepeliendi 
 imitatur officium, deus est, qui beneficium tribuit renascendi. 
 quem ergo perspicis reparationis parentem, ipsum esse 
 cognosce et resurrectionis auctorem. de quo uaticinatur et 
 ad patrem propheta sic loquitur: emitte spiritum tuum et 
 creabuntur et renouabis faciem terrae. quid distet 
 inter aquae et spiritus sancti operationem? per aquam deduci 
 uidemur in tumulum, per spiritum sanctum praeparari 
 probamur ad regnum.

VI. UBI QVAERITUR, UTRUM SPIRITUS SANCTI APPELLATIO COGNOMEN PUTETUR AN NOMEN. 
 Sed inter haec requirendum credis, utrum appellatio spiritus 
 sancti, quem et deum necesse est nuncupari, nomen an fortasse 
 cognomen sit. sed recognosce, quia id, quod apud homines 
 nomini solemus adiungere, dei non condecet maiestati, in cuius 
 nomine quicquid est nequaquam adiecticium, sed sine dubio 
 naturaliter sempiternum est. etiam doctrina grammatica alia 
 nomina communia, id est appellatiua uocat, alia specialia, id 
 est propria nuncupat. uideamus, si in nostris hoc loco aliquid 
 simile inuenire possimus. da in deo nomen speciale uel 
 proprium, id est pater et filius et spiritus sanctus. in tantum 
 haec propria sunt, ut nec de filio pater dici possit nec de 
 patre facile legatur spiritus sanctus. item da proprium: ingenitus, 
 genitus, ex utroque procedens. rursum da nomen 
 generale atque commune: maiestas, inmensitas, plenitudo, 
 unus, solus deus. sed cum audis unus, non hic numerus inchoatur, 
 sed perfectio infinita colligitur. quid est unus, nisi 
 nomen incommunicabile, quod nec posteriorem recipit nec 
 priorem? quid est unus, nisi simplex, inconposita et indiuisa substantia? 
 quid unus, nisi incommutabilis et aequalis ac semper 
 idem, qui numquam a se possit esse diuersus? ac sic communis 
 appellatio unitatem loquitur, propria trinitatem. cum 
 ergo dixeris pater, filius, spiritus sanctus, singulorum personas 
 specialiter explicasti, cum dixeris unus deus, communem trinitatis 
 substantiam, communem gloriam demonstrasti. hic ergo 
 sibi imperitia noctem erroris obtexit, dum suppresso uocabulo 
 maiestatis spiritum sanctum in eo tantum aestimat nomine,

 
 
 
 quod ei, ut diximus, proprium est magis quam quod ei cum 
 patre filioque commune est.

VII. QVOD SPIRITUS SANCTUS PROPHETAS SPECIALITBR IMPLERE ET DEUS PARITER CREDI ET UOCARI EUIDENTIBUS TESTIMONIIS APPROBATUR. 
 Cum per Moysen ac Dauid et Esaiam uel alios prophetas 
 specialiter spiritus sanctus locutus esse referatur, deum locutum 
 001 diuina profitetur, sicut in Pentateuchi uolumine frequentatur: 
 locutus est, inquit, dominus ad Moysen dicens. 
 sollicitius requiramus, si specialiter spiritus sanctus in prophetis 
 loquatur. habemus, ut praefati sumus, in actibus apostolorum 
 Paulo arguente Iudaeos: bene, inquit, spiritus sanctus per 
 Esaiam locutus est ad patres nostros: auditu audietis 
 et non intellegetis, in eadem lectione: uiri fratres, 
 oportet impleri scripturam, quam praedixit spiritus 
 sanctus per os Dauid. et in epistola Petri legimus: non 
 enim uoluntate humana allata est aliquando prophetia, 
 sed spiritu sancto locuti sunt sancti dei homines. 
 agnoscamus propheticam gratiam euidenter ad potentiam sancti 
 spiritus pertinere. et de psalmo Dauid ita ad Hebraeos legimus: 
 quapropter sicut dicit spiritus sanctus: hodie si uocem 
 eius audieritis et cetera. et hic apertissime per Dauid 
 spiritum sanctum locutum esse testatur. 
 
 Uideamus autem; utrum deus sit iste, per quem omnis prophetia 
 inspirata memoratur. Lucas dominum deum asserit, 
 qui locutus est per prophetas, ita dicens: benedictus dominus 
 deus Israel, quia uisitauit et fecit redemptionem

 

 

 
 
 
 plebis suae, et adierit: sicut locutus est per os sanctorum, 
 qui a saeculo sunt prophetarum eius. absolute 
 spiritum sanctum, qui prophetas inspirauerat, dominum et deum 
 Israel esse euangelico celebratur oraculo. et in subsequentibus 
 Simeon spiritu sancto plenus: responsum, inquit, accepit a 
 spiritu sancto non uisurum se mortem, nisi prius uideret 
 Christum domini. quo uiso et in amplexum manibus 
 assumpto benedixit deum, id est, a quo responsum accepisse 
 uidebatur, benedixit deum et dixit: nunc dimittis, domine, 
 seruum tuum in pace. ecce absolute dominum et 
 deum uocat spiritum sanctum, cuius uerbo atque responso, 
 quod Christum uisurus esset, acceperat. uides specialiter de 
 spiritu sancto intellegendum esse, cum dicitur in prophetis: 
 deus deorum dominus locutus est, et: audiam, quid loquatur 
 in me dominus deus. hic nomen istud, id est dominus 
 deus ad spiritus sancti, qui locutus est in Dauid, uoueris 
 referendum esse personam aut certe in uno deo trium 
 uoluntatem, trium potentiam, trium agnosce substantiam, quia, 
 cum dixeris pater, unius persona intellegitur, cum dixeris deus, 
 tota trinitas designatur. 
 
 
 Accipimus et in actibus apostolorum, quod indubitanter deus 
 sit, qui passiones Christi praenuntiauerat per prophetas. ita 
 enim dicit: deus autem, qui praenuntiauit per os omnium 
 prophetarum pati Christum suum, impleuit sic Christum 
 suum, id est charismate suae unctionis infusum, et 
 iterum: quae locutus est deus per os sanctorum suorum 
 a saeculo prophetarum. quod dicit: quae locutus est deus

 

 
 
 
 per os sanctorum\' suorum, ideo sanctorum suorum, quia sanctificatio 
 proprie ad spiritum sanctum pertinet. legimus in Esaia: 
 nonne caelum et terram ego impleo, dicit dominus? 
 quis est iste dominus, qui per Esaiam caelum et terram implere 
 se dicit, nisi spiritus sanctus, qui ipsum Esaiam uirtute 
 prophetica et spiritu ueritatis infudit? sicut ergo per propheticam 
 dispensationem, ita etiam secundae gratiam natiuitatis 
 spiritui sancto uel maxime uoluntas trinitatis assignat, 
 sicut dicit in Iohanne: quod natum est ex carne, caro est 
 et, quod natum est ex spiritu, spiritus est. et alio loco 
 potestas renouandi hominis penes spiritum sanctum esse perscribitur: 
 nos autem baptizabimini spiritu sancto non 
 post multos hos dies, et, sicut superius dictum est: nisi 
 quis renatus fuerit ex aqua et spiritu sancto, et ad 
 Titum: saluos, inquit, nos fecit per lauacrum regenerationis 
 et renouationis spiritus sancti. uideamus, quis 
 est iste, cuius filii per gratiam adoptionis efficimur: dedit 
 eis, inquit, potestatem filios dei fieri, et iterum: qui 
 non ex sanguinibus neque ex uoluntate carnis, sed ex 
 deo nati sunt. 
 
 
 Uides apertissime, quod iste spiritus sanctus, in quo renascimur, 
 deus est, cuius paternitate donamur. ipse hoc alio loco 
 luce clarius assignat: ero, inquit, eis in patrem et ipsi 
 erunt mihi in filios et filias, dicit dominus omnipotens, 
 merito omnipotens, qui peccati chirographum delet, qui uincula 
 conscientiarum relaxat et hominem in se credentem corruptae 
 naturae foeditate dispoliat et indumento innocentiae, 
 decore iustitiae, stola inmortalitatis exornat et filios suos in 
 angelicum statum pia paternitate transcribit. nemo spiritum

 

 
 
 
 sanctum creaturis aestimet sociandum. extra seruitutis est 
 conditionem, qui aeternam potest tribuere libertatem. non 
 enim, inquit apostolus, accepistis spiritum seruitutis 
 iterum in timore, sed accepistis spiritum adoptionis . 
 filiorum et ipse spiritus testimonium reddit spiritui 
 nostro, quod sumus filii dei. indubitanter deus est, qui 
 per abremissa peccatorum dei filios facit. 
 
 Uniuersam creaturam etiam angelorum atque archangelorum 
 peccato constat fuisse obnoxiam, quorum tamen in deum oboedientiam, 
 sollicitudinem, caritatem transgressorum ruina fundauit. 
 humilitatis, subiectionis, stabilitatis facta est confirmatio, 
 fragilitatis agnitio. spiritus sanctus, nisi prae omnibus liber 
 esset, de seruis liberos facere non posset. nam si creatura 
 esset, quamlibet in eum deo conferente gratiam sanctitatis remansisset 
 tamen conscientia debitoris. et ideo dicit: nemo 
 potest donare peccata nisi solus deus. quicumque ille 
 est, eligat utrum uelit: aut spiritum sanctum peccata donantem 
 confiteatur per omnia deum ant, si per eum donari 
 posse non credit ueniam peccatorum, euacuauit in se regenerationis 
 beneficium et baptismi sacramentum. dei ergo solius 
 est absoluere innexa, redintegrare corrupta, expiare maculata. 
 et ideo ad eum conscii nostrae infirmitatis et suae maiestatis 
 cum gemitu proclamamus: tibi soli peccaui, id est, qui 
 solus non teneris lege peccati, qui solus ab ea non actualiter, 
 sed naturaliter alienus es et ideo solus absoluere debitores 
 potes, qui a debitis solus inmunis es, qui quod habes non 
 aliunde mutuatus es, sed de tuo plenus es. non enim prior 
 quisquam dedit tibi nec aliunde deriuatis uirtutibus irrigaris 
 nec ex alio aliquo in te facta transfusio est, sed ipse fons es

 

 
 
 
 fluminis tui et gloria tua. tua natura est, quae, sicut initium 
 nescit., (ita) nihil a priore suscepit.

VIII. UBI TEMPLUM DEI TEMPLUM ESSE SANCTI SPIRITUS DEMONSTRATUR. 
 Habitatorem cordis humani sacra eloquia proprie spiritum 
 sanctum esse definiunt: dabit, inquit, uobis pater alium. 
 paracletum, ut maneat uobiscum in aeternum, et ad 
 Corinthios: uiuificabit et mortalia corpora uestra propter 
 inhabitantem spiritum eius in uobis, et ideo de 
 spiritu sancto conscriptum recte intellegimus: regnum dei 
 intra uos est. dei utique sunt regnum, qui ei se praeparare. 
 merentur in templum dei utique, non creaturae. audi per 
 apostolum habitatoris nostri uocem: uos estis, inquit, templum 
 dei uiui et spiritus dei habitat in uobis, et 
 alio loco: sicut deus dicit: inhabitabo in illis et inambulabo 
 et ero illorum deus. ecce ipse, qui templum humani 
 cordis inhabitat, deum se esse pronuntiat. Ananias 
 inter eos, qui honorantes deum de suis iustis laboribus uendebant 
 substantias suas et ponebant ante pedes apostolorum, 
 deo uotum promisisse cognoscitur et spiritui sancto mentitus 
 arguitur, sicut Petrus apostolus ait: Anania, cur temptauit 
 Satanas cor tuum mentiri te spiritui sancto? et subsecutus 
 adiecit: non es hominibus mentitus, sed deo. 
 quid est hoc? in creatorem peccat et ita scriptura peccatum 
 eius attenuat, ut eum iuxta impietatis sensum creaturae reum

 

 
 
 
 esse statuat et minori debitorem de contumelia maioris addicat. 
 non ita est. manifeste diuina praeditus est potentia, 
 ad quem sacrilegii refertur offensa, de quo alio loco dicit: 
 qui autem blasphemauerit in spiritum sanctum, non 
 habebit remissionem neque in hoc saeculo neque in 
 futuro. cum ergo transgressione temptauerit deum, fefellisse 
 dicitur spiritum sanctum. quapropter spiritus sancti et dei 
 unam causam, unam gloriam, unam cognosce reuerentiam. 
 et ideo euidentissime de spiritu sancto sequenti sermone conclusit: 
 non es, inquit, mentitus hominibus, sed deo. 
 
 
 Loquente Petro ad Cornelium obstupuerunt ex circumcisione 
 fideles, qui uenerant cum Petro, quia et in 
 nationes gratia spiritus sancti diffusa est. uides spiritum 
 sanctum non de alieno, sed de proprio gratiam contulisse. 
 si requiras, quis sit iste, qui gratiam dedit, consequenter 
 edocuit dicens: si ergo eandem gratiam dedit 
 illis deus. hunc gratiae largitorem superius spiritum sanctum, 
 hic deum specialiter declarauit. illic proprio, hic communi 
 nomine probatur iterata confessio. cum autem dicit: et in 
 nationes gratia spiritus sancti effusa est, ipse naturae deus est, 
 qui auctor est gratiae. soli deo competit de suo charismatum 
 dona largiri, ut et de eo apostolus dixisse uideatur: abundantius 
 illis omnibus laboraui. non ego autem, sed 
 gratia dei mecum. merito deus pronuntiatur, qui dispensator 
 est gratiae et salutis humanae. et addit Petrus: quis 
 ego eram, qui possem prohibere deum? illum utique 
 deum, qui se in nationes uel in Cornelium impetu gratiae 
 inundantis effudit.

VIIII. UBI CONTRA NOUATIANOS DEUS GENTIBUS PAENITENTIAM AD UITAM DEDIT, QVI UTIQVE DEUS SPIRITUS SANCTUS ESSE PBR IPSUM OR- DINEM LECTIONIS OSTENDITUR. 
 Aduerte, quomodo in persona sancti spiritus, qui subito Cornelium 
 et socios eius impleuit, dei nomen multiplici attestatione 
 concelebratur: his auditis, inquit, tacuerunt et glorificauerunt 
 deum dicentes: ergo et gentibus deus 
 paenitentiam ad uitam dedit. quo loco contra Nouatianos 
 aduertendum est, quod paenitentiam dare dicitur, quam 
 utique non aliter nisi seruorum suorum administratione largitur. 
 dum ergo dicit: quis ego eram, qui possem prohibere 
 deum, et iterum: ergo deus gentibus paenitentiam 
 ad uitam dedit, quae in tam manifestis rebus 
 expectanda est interpretatio, cui uel ignaro non satisfaciat uel 
 incredulo in sancti spiritus aduentu totiens diuini nominis repetita 
 confessio?

X. UBI AD CORINTHIOS PRIMA SPIRITUS SANCTUS ESSE UIRTUTUM DI- STRIBUTIONIBUS DEUS DECLARATUR, 
 Accipe ad Corinthios, quod solum possit pro asserenda spiritus 
 sancti diuinitate sufficere. dicit per epistolam ad Hebraeos: 
 contestante deo signis et portentis et uariis uirtutibus 
 et spiritus sancti distributionibus secundum suam 
 uoluntatem. interrogemus ipsum apostolum, utrum unus ex 
 creaturis sit iste charismatum distributor. habemus ad Corinthios 
 prima: notum uobis facio, quod nemo in spiritu

 

 
 
 
 dei loquens dicit anathema Iesu. et nemo potest dicere 
 dominus Iesus nisi in spiritu sancto. aduerte, quomodo 
 hic spiritum dei spiritum sanctum esse absolutissime 
 designauit. de spiritu sancto, quem superiori sententia spiritum 
 dei loqui proposuit, perspice, quae sequuntur, quam manifeste 
 illum deum et dominum esse testantur: diuisiones, inquit, 
 gratiarum sunt, idem autem spiritus, et diuisiones 
 ministrationum sunt, idem autem dominus, et diuisiones 
 operationum sunt, idem autem deus. tamquam 
 si beatus apostolus de spiritus sancti diuinitate fuisset consultus, 
 euidenter, de quo dixerat: idem spiritus, de eo addit: 
 idem deus, qui operatur omnia in omnibus. operari 
 omnia non posset, si esset unus ex omnibus. hic spiritum 
 sanctum tam in suo nomine quam in domino et deo aut certe 
 euidenter expressum aut certe trinitati agnosce sociatum. sed 
 hic in donorum diuisionibus magis sermo diuinus spiritum 
 sanctum intellegitur designasse, quia superius accipimus distributionum 
 gratiam spiritui sancto speciali dispensatione competere. 
 quod uero dixit: idem dominus, idem autem deus, in 
 sequenti capitulo ad spiritum sanctum ostendit esse referendum 
 dicens: alii quidem per spiritum datur sermo sapientiae, 
 alii sermo scientiae secundum eundem spiritum, alteri 
 fides in eodem spiritu, alteri gratia sanitatum in uno 
 spiritu, alii operatio uirtutum, alii prophetia, alii 
 discretio spirituum, alii genera linguarum, alii interpretatio 
 sermonum. haec autem omnia operatur unus 
 atque idem spiritus diuidens singulis prout uult. nulli 
 subditus, sed caelestis est dominus, qui dona caelestia propria 
 uoluntate et de potentiae suae iure largitur.

XI. ADUERTENDUM, QVOD SICUT UNUM DEUM ITA UNUM DICIT SPIRITUM SANCTUM, QVOD DE PLEBEIA CREATURA UEL, QVOD DIUIDAT SINGULIS PROUT UULT, DICI NULLO MODO POSSIT. 
 Uides, quod sicut unus pater et unus filius ita et unus est 
 spiritus sanctus, sicut consequenter assignat: etenim in uno 
 spiritu potati sumus. hic, si de plebe uel multitudine creaturae 
 esset, unus dici omnino non posset. et cum hic habeas: 
 alteri, inquit, datur fides in eodem spiritu, quis hanc 
 fidem tribuat, idem ad Corinthios apostolus declarauit dicens: 
 et unicuique sicut deus diuisit mensuram fidei. uides, 
 quod indubitanter hunc fidei diuisorem deum esse pronuntiat. 
 licet in tam multiplici tantorum munerum largitate ipsa per 
 se magnificentia operis potentiam loquatur auctoris, tamen de 
 eo ita conclusit: haec autem omnia operatur unus atque 
 idem-spiritus diuidens singulis prout uult, sicut et alio 
 loco: spiritus ubi uult spirat, et iterum: et spiritus 
 sancti distributionibus secundum suam uoluntatem. 
 non hic ergo est subiectae ministerium seruitutis, sed liberae 
 arbitrium potestatis atque in caelestium bonorum distributionibus 
 summae largitatis est inexhausta pietas. quod dicit: et spiritus 
 sancti distributionibus, iste distributor, id est diuisor utrum 
 deus sit, ad Corinthios docuit dicens: et diuisiones operationum 
 sunt, idem autem deus. legimus in actibus apostolorum: 
 attendite, inquit, uobis et uniuerso gregi, in 
 quo uos spiritus sanctus posuit episcopos regere ecclesiam 
 dei. hunc, qui posuit episcopos in ecclesia, ad Corinthios 
 uas electionis deum esse declarat ita dicens: quosdam

 

 
 
 
 quidem posuit deus in ecclesia. qui deus nisi spiritus sanctus, 
 cuius personae ostendit officium distributio gratiarum, sicut 
 continenti sermone subsequitur: posuit, inquit, deus in 
 ecclesia primum apostolos, secundo prophetas, tertio 
 doctores, deinde uirtutes, exin gratias curationum, 
 opitulationes, gubernationes, genera linguarum. quosdam, 
 inquit, deus posuit in ecclesia. quod hic deum de 
 spiritu sancto dixerit, ipsa, quae ad spiritum sanctum pertinet, 
 dispensatio sanctificationum uirtutumque manifestat. ipse enim 
 prophetarum ora locupletat, curationum remedia dispensat, charismatum 
 ornamenta multiplicat, quo in apostolos influente 
 deum illum uniuersitatis esse signorum miracula et linguarum 
 diuersa genera cecinerunt.

XII. UBI EOS, QUI SPIRITUS SANCTI TEMPLUM EFFECTI SUNT, ITA DICIT PROFICERE DEBERE, UT DEUM PORTARE IN CORPORE MEREANTUR. 
 Ait itaque apostolus ad Corinthios: nescitis, quia corpora 
 uestra templum est spiritus sancti. templum spiritus 
 sancti templum esse dei praecedentia eiusdem epistolae euidenter 
 insinuant, cum dicunt: an nescitis, quia templum 
 dei estis et spiritus sanctus habitat in uobis? et 
 spiritus sanctus, inquit, habitat in uobis. quis illos dubitet 
 eius dei esse templum, cuius esse probantur habitaculum ? 
 et cum dixisset: nescitis, quia corpora uestra templum 
 est spiritus sancti, ita capitulum luculenta ueritate conclusit: 
 glorificate, inquit, et portate deum in corpore 
 uestro. ergo qui spiritui sancto studiose puritatis templum 
 praeparat in corde, per castitatem et mortificationem carnis

 

 
 
 
 deum portat in corpore, eum necesse est corporaliter portare, 
 a quo spiritaliter possidemur. quapropter quem templo perspicis 
 dignum, diuinis honoribus noueris adorandum, celebrandum 
 uotis, sacrificiis excolendum. ad uniuersalem ergo loquitur 
 magister gentium ecclesiam: nescitis, quia templum 
 dei estis et spiritus sanctus habitat in uobis. nulli hoc 
 creaturae possibile est, sed diuinae maiestatis insigne est, ut 
 singillatim per unumquemque populos impleat et tamen in 
 plenitudinis suae inmensitate permaneat. diuinae, inquam, singulare 
 propriumque naturae est locis omnibus praesto esse, in 
 omnia intrare, omnia continere. dei, inquam, peculiare est 
 filios perditionis naturae debitis exuere, purgatis conscientiis 
 innouare, dei filios facere et in caelestis regni gloria sublimare.