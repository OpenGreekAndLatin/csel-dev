Frequens nobis de effugiendo saeculo isto sermo atque 
 utinam quam facilis sermo tam cautus et sollicitus affectus! 
 sed quod peius est frequenter inrepit terrenarum inlecebra 
 cupiditatum et uanitatum offusio mentem occupat, ut quod 
 studeas uitare hoc cogites animoque uoluas. quod cauere 
 difficile est homini, exuere autem inpossibile. denique uoti 
 magis eam esse rem quam effectus testatur propheta dicendo: 
 declinacormeumin testimonia tua et non in auaritiam. 
 non enim in potestate nostra est cor nostrum et nostrae 
 cogitationes, quae inprouiso offusae mentem animumque confundunt 
 atque alio trahunt quam tu proposueris, ad saecularia reuocant, 
 mundana inserunt, uoluptaria ingerunt, inlecebrosa intexunt, 
 ipsoque in tempore quo eleuare mentem paramus insertis 
 inanibus cogitationibus ad terrena plerumque deicimur.

quis 
 autem tam beatus, qui in corde suo semper ascendat ? sed hoc

 

 

 
 
 
 sine auxilio diuino qui fieri potest ? nullo profecto modo. denique 
 supra eadem scriptura dicit: beatus uir, cuius est auxilium 
 eius abs te, domine: ascensus in corde eius. beatus 
 plane, quem delectatio non reuocat, quem non inclinat uoluptas, 
 qui ad inferiora non respicit, quod nec ipsius Loth uxor potuit 
 euadere. quo admonitus exemplo apostolus posteriora obliuiscens 
 et ea quae sunt priora adpetens festinabat ad brauium 
 et peruenire meruit, quia ante se Christum uidebat, a quo 
 ad iustitiae uocabatur coronam. sed peruenit ille, qui se ipsum 
 sibi abnegauit, ut Christum lucraretur. denique non ipse 
 uiuebat, sed uiuebat in eo Christus.

Nam quis inter tot passiones huius corporis, inter tot 
 inlecebras huius saeculi tutum atque intemeratum seruare 
 uestigium potest? respexit oculus et sensum mentis auertit, 
 audiuit auris et intentionem inflexit, inhalauit odor et cogitationem 
 inpediuit, os libauit et crimen rettulit, tactus contigit 
 et ignem adoleuit. intrauit mors per fenestram dixit 
 propheta. fenestra tua oculus tuus est. si uideas mulierem 
 ad concupiscendum, intrauit mors: si audias sermones meretricios, 
 intrauit mors: si luxuria sensus tuos capiat, penetrauit 
 mors. et ideo qui uult ascendere non laeta saeculi, non 
 amoena, non delectabilia, sed plena doloris et fletus sequatur; 

 

 
 
 
 melius est enim ire in domum luctus quam in domum gaudii. 
 denique nec Adam de paradiso descendisset, nisi delectatione 
 deceptus esset.

pulchre igitur Dauid, qui periculosos hominis 
 etiam ipsos aspectus fuerat expertus, beatum illum dicit cui 
 spes omnis in dei nomine. sic enim non respicit in uanitates 
 et in insanias, si semper in Christum intendat, semper Christum 
 interioribus oculis aspiciat. unde iterum ad ipsum conuersus 
 ait: auerte oculos meos, ne uideant uanitatem. uanitas 
 circus est, quia nihil prodest: uana est equorum uelocitas, 
 quia mendax ad salutem est: uanitas theatrum est, uanitas ludus 
 omnis. omnia inquit uanitas dixit Ecclesiastes quae in 
 isto saeculo sunt. denique qui saluus esse uult supra mundum 
 adscendat, quaerat uerbum apud deum, fugiat hunc mundum, 
 terras relinquat; non enim potest percipere illud quod est et 
 est semper, nisi prius hinc fugerit. unde et dominus uolens 
 patri deo adpropinquare <ad> apostolos ait: surgite, eamus 
 hinc.

Docet te etiam lex fugiendum saeculum, deum sequendum. 
 quid enim aliud docet, cum dicit: disponetis uobis ciuitates 
 ad refugium, et erunt uobis refugia, quo refugiat 
 homicida, omnis qui percusserit animam inuitus et infra et infra: 
 sex ciuitates ad refugia erunt uobis. tres ciuitates 
 dabitis trans Iordanen et tres ciuitates dabitis in 

 

 
 
 
 terra Chanaan? aperte quidem confugientibus hoc crimen 
 homicidii refugia proposita sunt, sed consideremus *altius. 
 quattuor sunt quae admonent profundius esse spectanda 
 lectionis arcana istius. unum, qua ratione ex his ciuitatibus. 
 quae Leuitis in portionem sorte obuenerunt, sex ciuitates ad 
 refugium datae sunt homicidii crimine laborantibus, cur non 
 etiam aliarum tribuum ciuitates ad hoc munus deputatae. 
 secundum, qua ratione sex numero; non enim otiose numerus 
 hic praescriptus uidetur neque plurium neque pauciorum 
 ciuitatium. tertium, cur tres ultra Iordanen ciuitates et tres in 
 regione Chananaea dispositae sint, quae refugio peccantibus 
 forent. quartum, cur denumeratio et definitio temporis conprehensa, 
 intra quod habitet homicida in ciuitate refugii, quoad 
 moriatur sacerdos magnus et post mortem sacerdotis magni 
 reuertatur homicida in ciuitatem habitationis suae. de singulis 
 ergo oportet dicere atque eo ordine quo proposuimus quaesita 
 absoluere.

Conpetenter itaque Leuitarum ciuitates datas ad refugium 
 primo explicandum est. congrue autem prouisum liquet, quia

 

 
 
 
 Leuitae fugitantes sunt mundi huius, ut plactant deo, relinquant 
 patriam parentes filios omnem cognationem, ut adhaereant 
 uni deo. denique et Abrahae dictum est: exi de terra 
 tua et de cognatione tua et de domo patris tui. sed 
 forte dicas: Leuita non erat. sed habebat in lumbis suis Leui, 
 ut legimus ad Hebraeos scriptum. et dominus Leuitis dicit, 
 cum discipulis suis, hoc est apostolis dicit: si quis uult 
 post me uenire, abneget se ipsum et tollat crucem 
 suam et sequatur me, quamquam ad omnes iam dictum 
 sit: uos autem genus electum, regale sacerdotium, 
 gens sancta, populus in adoptionem. uenit plenitudo, 
 reliquiae cessarunt. Christus enim omnes uocauit, omnibus 
 profectio patet, ut omnes sequantur, omnibus regnum propositum 
 et uita aeterna.

ergo cui deus portio est nihil debet 
 curare nisi deum, ne alterius impediatur necessitatis munere. 
 quod enim ad alia officia confertur, hoc religionis cultui atque 
 huic nostro officio decerpitur. haec enim uera est sacerdotis 
 fuga, abdicatio domesticorum et quaedam alienatio carissimorum, 
 ut suis se abneget qui seruire deo gestit. recte ergo fugaces 
 fugacibus commendauit aeternae legis sanctio, ut qui hunc 
 mundum obliti sunt eos recipiant qui peccata sua condemnantes 
 atque opera obliuionem uitae superioris expetant et 
 saecularia quae gesserint abolere desiderent. fugitans igitur 
 est suorum sacri altaris eius minister. unde dominus quasi

 

 
 
 
 princeps sacerdotum formam Leuitis in euangelio dans suo 
 dixit: quae est mater mea aut qui sunt fratres mei? 
 hoc est: non agnosco matrem, non recognosco fratres, ignoro 
 proximos. mater mea et fratres mei hi sunt qui 
 audiunt uerbum dei et faciunt. solum ergo uerbum 
 dei nouit minister, cum eos nouit in quibus operatur dei 
 uerbum. et ideo exul est mundi: fugitans corporis, fugitans 
 passionum abdicat se omnibus, ut solus remaneat, sicut Helias 
 dixit: et ego relictus sum solus. sed non erat solus, 
 cum quo erat Christus. et ipse dominus relictus est solus, 
 sed non sum inquit solus, quoniam pater mecum est. 
 est etiam illa causa quia Leuitae ministri sunt dei.

et ideo 
 ipsorum ciuitates fugientibus homicidis per legem deputantur, 
 quia ipsis ius est diuina mandata exsequi circa eos qui crimen 
 mortale admiserint. nescit ecclesia publicare leges suas: nouit, 
 ut dominico sacerdos oboediat imperatu. audi Leuitam dicentem 
 tradidi huiusmodi Satanae in interitum carnis, 
 ut spiritus saluus sit in die domini nostri Iesu 
 Christi. percussus igitur Leuitico gladio moriatur sensus 
 carnis in nobis, ut uiuat anima nostra. nisi enim sensus 
 carnis occiderit, nullus esse potest uitae fructus aeternae.

Sex autem ciuitatum refugia sunt ita, ut prima ciuitas sit 
 cognitio uerbi et ad imaginem eius forma uiuendi. quicumque

 

 
 
 
 enim eam cognitionem fuerit ingressus tutus a poena est 
 secundum quod et dominus ait: iam uos mundi estis 
 propter sermonem, quem locutus sum uobis. et alibi: 
 haec est autem uita aeterna, ut cognoscant te 
 solum uerum deum et quem misisti Iesum Christum. 
 haec igitur ciuitas uelut metropolis, cui adiacent aliae quinque 
 ciuitates Leuitarum. secunda est ciuitas consideratio diuinae 
 operationis, qua creatus est mundus. tertia ciuitas est contemplatio 
 potestatis regiae et maiestatis aeternae. quarta ciuitas 
 propitiationis diuinae contuitus. quinta ciuitas legis diuinae 
 contemplatio, quae praecipit quid faciendum sit. sexta quoque 
 ciuitas portio legis, quae praescribit quid non faciendum sit. 
 quanta abundantia diuinae misericordiae, quantae diuitiae 
 pietatis eius, ut singulorum studia fragilitatesque humanae 
 condicionis considerans, quibus et inuiti ac reluctantes ad 
 culpam ducimur et non uoluntaria delicta uicti inlecebris 
 frequenter committimus, diuersa nobis refugia proponeret, sex 
 uidelicet urbium, ut quo numero mundus formatus est; eodem 
 numero aduersus mundana uitia et saeculi huius naufragia 
 remedium prouideretur!

Primum igitur remedium, ut si cui boni propositi uiro 
 culpa inrepsit, is sine ulla conperendinatione, si perfectam 
 uelit habere securitatem, ad ipsam rerum arcem omnium

 

 
 
 
 properet, ubi uerbum est dei in illo sinu patrio, id est arcano 
 ac recessu dei, ubi est fons sapientiae, unde pro morte uitae 
 aeternae hauriat potum inmortalem. secundum est remedium, 
 ut qui non potest cognitionem boni illius praelibare et tardior 
 uel ingenio est uel fidei conprehensione, quoniam ueloci 
 mentis uigore atque ingenii acumine ad cognitionis summa 
 contenditur, saltem opera domini consideret atque ex his quae 
 facta sunt tanti contempletur operis auctorem, quoniam ex 
 his bonis, quae sunt in constitutione istius creaturae — bona 
 enim ualde, sicut dominus dixit, — bonum illud summum 
 atque aeternum conprehenditur. qui ordo rerum, quae disciplina, 
 quae gratia? nonne his quamuis tardum ingenium diligere 
 auctorem suum prouocatur? etenim si parentes, quia nos 
 genuerunt, amamus, quanto magis diligere debemus creatorem 
 parentum auctoremque nostrum! ergo operatoria uirtus dei. 
 etsi non uidetur, tamen ex suis operibus aestimatur operatoremque 
 opera sua produnt, ut intellegatur qui non conprehenditur. 
 unde et dominus ait: si mihi non creditis, uel 
 operibus credite. bona igitur etiam haec ciuitas ad refugium, 
 quae aedificatoris sui testificatur gratiam et affectum 
 nostrum excitat, ut eius simus cupidiores qui tantam nobis 
 fabricae huius uideatur contulisse pulchritudinem. tertius ordo 
 est regalis potestatis contemplatio, ut subiciamur regi, si non 
 deferimus tamquam parenti. metu enim praesidentis plerumque 
 fit oboediens potestati qui est salutis ingratus, ut necessitatem 
 sobrietatis agnoscat qui noluit ac nequiuit gratiam pietatis

 

 
 
 
 agnoscere. corrigit ergo necessitas quem pietas prouocare 
 debuerat.

Hae sunt tres ciuitates trans Iordanen perfectiori prudentiae 
 ad refugium datae, ut primo culpam fugiamus inductione 
 animi conformes ad imaginem dei. ita enim creati sumus 
 dicente deo: faciamus hominem ad imaginem et similitudinem 
 nostram. haec ergo primae illius lex ciuitatis 
 est. deinde si per fragilitatem carnis et mundi inlecebras ita 
 mentem nostram formare non possumus, reuerentia paternae 
 generationis et sedulitate prolis leuemus; caritas enim 
 multitudinem peccatorum operit. qui ergo ad imaginem 
 dei esse non potuerit sit ad plenitudinem caritatis. illa ciuitas 
 culpam excludit. haec soluit. haec denique lex secundae ciuitatis: 
 diliges dominum deum tuum ex toto corde tuo et 
 ex tota anima tua et ex tota uirtute tua. sed si rursus 
 angusti animi et minuti sunt qui abundantiam caritatis et 
 gratiam recipere non possunt. habes tertiam ciuitatem, ut 
 diuinae potestatis formido te sobrium faciat et inflectat metus. 
 et haec lex tertia: dominum deum tuum adorabis et 
 ipsi soli seruies. haec igitur praecipuae uirtutes et ideo 
 paucorum, non plurium supra Iordanen positae, ut exprimas 
 quasi imago archetypum, diligas quasi filius patrem, adores 
 quasi subditus regem.

qui autem lordanen transierint — 

 

 
 
 
 Iordanis autem descensio eorum dicitur —, qui descenderint 
 ergo ex illis superioribus uirtutibus ad haec inferiora, id est 
 in quibus integritas caritas humilitas uacillauerit, habent 
 propiora homini refugia quae petant. ut qui obnoxii delictis 
 et inflexi uitiis sunt non uoluntariis sperent dominum sibi 
 reconciliari posse, si ueniam petant, sperent posse corrigi, 
 si praecepta sequantur caelestium testamentorum, quibus aut 
 informamur ad innocentiam aut reuocamur a culpa. haec igitur 
 intra Iordanen ciuitates sequentes sunt, ut propitiemus nobis 
 deum, sequamur quae iubet, uitemus quae prohibet. sit ergo 
 propitiandae diuinitatis ambitio, sequendae praeceptionis oboeditio, 
 interdictae praeuaricationis cautio, quibus propitiatoriam 
 dei misericordiam et nomotheticen eius prouidentiam uel 
 institutorum obsequio uel interdictorum declinatione ueneremur.

Quartum superest quod de morte summi sacerdotis ait: 
 quia usque ad illud tempus erit in ciuitate refugii 
 1. 
 homicida ille, donec moriatur sacerdos magnus, 
 in quo secundum litteram haeret interpretatio. primum ipsa 
 fuga sorte magis quam aequitate alicuius examinis definita, 
 dein in causis paribus inpar euentus; poterat enim fieri ut 
 post homicidae illius refugium sequenti die obiret magnus 
 sacerdos. quae autem sub incerto sententia? ergo quia haeret

 

 
 
 
 littera, quaeramus spiritalia. quis est iste magnus sacerdos 
 nisi dei filius, uerbum dei, cuius aduocationem pro nobis 
 habemus apud patrem, qui exors omnium est uoluntariorum 
 et accidentium delictorum, in quo consistunt omnia quae in 
 terra sunt et quae in caelo ? uinculo enim uerbi constricta 
 omnia sunt et eius continentur potentia et in ipso constant, 
 quoniam in ipso creata sunt et in ipso inhabitat omnis 
 plenitudo. et ideo omnia manent, quia dissolui illa non sinit 
 quae ipse constrinxit, quoniam in eius uoluntate consistunt; 
 omnia enim quoad uult suo imperio cohercet et regit et 
 naturali concordia ligat. uiuit igitur dei uerbum et maxime 
 in animis uiuit piorum nec umquam moritur plenitudo diuinitatis. 
 numquam enim moritur sempiterna diuinitas et aeterna 
 dei uirtus. sane moritur nobis, si a nostra anima separetur, 
 non quo morte corrumpatur, sed quo dissoluatur atque exuatur 
 mens nostra ab eius coniunctione; mors enim uera est uerbi 
 et animae separatio. denique statim incipit anima peccatis 
 patere uoluntariis.

Habemus haec genera non adumbrata, sed expressa uirtutum 
 in apostolo dicente eo: ita quod in me est, promptus 
 sum et uobis, qui Romae estis, euangelizare. non 
 enim erubesco euangelium; uirtus enim dei est in 
 salutem omni credenti, Iudaeo primum et Graeco.

 

 
 
 
 iustitia enim dei in eo reuelatur, id est in eo qui 
 credidit. denique addidit: ex fide in fidem, sicut scriptum 
 est; iustus autem ex fide uiuit. in quo igitur 
 iustitia dei reuelatur nisi in eo qui conformis est imaginis 
 filii dei? habes primum praeceptum ad imaginem dei. secundum 
 quia inuisibilia dei per ea quae facta sunt intelleguntur, id 
 est sempiterna uirtus eius et diuinitas operibus eius cognoscitur. 
 haec est operatoria uirtus. tertium de imperiali potestate, 
 quia uerbum dei regale est et iudiciale et plenum iustitiae 
 sacerdotalis, remunerationem bonorum actuum et retributionem 
 malorum uenturis in iudicium suum seruans, de quibus dicit 
 apostolus: scimus autem quoniam iudicium dei est 
 secundum ueritatem in eos qui talia agunt. itaque 
 qui ueritatem et iustitiam dei cognouit non debet ea agere 
 quae morte digna sint. sequitur bonitas dei propitiatoria utique, 
 de qua dicit: an diuitias bonitatis eius et patientiae et 
 longanimitatis contemnis ignorans quoniam bonitas 
 dei ad paenitentiam te adducit? id est: debet te 
 adducere. prouocat te quia bonus est deus, ut sperare possis 
 tuorum peccatorum indulgentiam; non uult enim uindicare 
 qui est paratus ignoscere. subtexuit etiam legislationem, id 
 est nomotheticen, ut si quis contemplatione diuinae bonitatis 
 resoluitur et magis ad neglegentiam quam ad paenitentiam

 

 
 
 
 prouocatur, legem sequatur, quoniam et quicumque inquit 
 sine lege peccauerunt sine lege et peribunt et 
 quicumque in lege peccauerunt per legem iudicabuntur..

Lex autem gemina est, naturalis et scripta: naturalis in 
 corde, scripta in tabulis. omnes ergo sub lege, sed naturali, 
 sed non est omnium, ut unusquisque sibi lex sit. ille autem 
 sibi lex est qui facit sponte quae legis sunt et in corde suo 
 scriptum opus legis ostendit. habes quae bona legis sint, 
 quae tamen non solum scire uel audire perfunctorie, sed 
 etiam facere debemus; non enim auditores legis iusti 
 sunt apud deum, sed factores legis iustifica buntur; 
 cognouisti etiam quae mala. primum natura ipsa boni operis 
 magistra est. scis non furandum et seruum tuum, si furtum 
 tibi fecerit, uerberas et si quis ad uxorem tuam affectauerit, 
 persequendum putas. quod ergo in aliis reprehendis ipse 
 committis: qui praedicas non furandum furaris, qui dicis non 
 adulterandum adulteras. secuta est etiam lex, quae data est 
 per Moysen, per legem autem agnitio peccati. accepisti etiam 
 quid declinares et ea agis quae prohibita cognoscis. lex 
 autem quid operatur nisi ut omnis mundus subditus fieret 
 deo, quia non solum Hebraeo lata est, uerum etiam aduenam 
 uocauit, quae non exclusit proselytum. sed quia lex os omnium

 

 
 
 
 potuit obstruere et non potuit mentem conuertere, ideo ultimum 
 remedium postremae illius ciuitatis debebatur, in quo esset 
 refugium salutare, ut mors principis sacerdotum ab omni 
 nos mortis liberaret formidine atque exueret metu.

Qui est ille nisi de quo lectum est: ecce agnus dei, 
 ecce qui tollit peccatum mundi? quem proposuit 
 deus propitiatorem per fidem in sanguine ipsius 
 ad ostensionem iustitiae suae. accipe autem quia ipse 
 est princeps sacerdotum magnus. pater iurauit de eo dicens: 
 tu es sacerdos in aeternum. recte in aeternum, quia 
 alii temporales omnes sub peccato, hic autem inpraeuaricabile 
 habet sacerdotium. omnes sub morte, hic autem semper 
 uiuens, quoniam qui saluare alios potest ipse perire quemadmodum 
 posset? talis enim inquit nobis decebat. recta 
 est elocutio, siquidem apud eos qui uerborum et elocutionum 
 dilectum habuerunt, huiusmodi inuenitur dicente aliquo: 
 locum editiorem quam uictoribus decebat. quod 
 ideo non praeterii, ut sciamus quia apostolus naturalibus 
 magis quam uulgatis aut secundum artem utitur uerbis. talis 
 ergo inquit nobis decebat princeps, sacerdos, iustus, 
 sanctus, innocens, inmaculatus,

 

 
 
 
 segregatus a peccatoribus et excelsior caelis factus. hoc est igitur 
 uerbum, quod supra caelos habitans inluminat omnia. unde 
 et unctus naturaliter legitur a deo patre, quia lumen est 
 uerbum, quod inluminauit omnem hominem uenientem in hunc 
 mundum. hoc est uerbum dei, in quo est magnum sacerdotium, 
 cuius Moyses in illo uestimento principis sacerdotum 
 indumenta describit intellegibilia, quod uirtute sua induit 
 mundum et tamquam eo amictus fulget in omnibus. induit 
 etiam cognationem generis humani per huius corporis susceptionem 
 ad dominum dicens .... et inenarrabilem caritatem 
 infundens se omnibus spiritu et plenitudine diuinitatis suae, 
 de cuius plenitudine omnes accepimus, ut sciamus supereminentem 
 scientiae caritatem Christi et inpleamur in omnem 
 plenitudinem dei. caput est enim omnium Christus, ex quo 
 totum corpus producitur et mutua sibi conexione coniungitur 
 incrementum sui aedificatione caritatis accipiens. hoc est igitur 
 uerbum. quod supereminet, quod Moysi in illius arcae testimonii 
 aedificatione dicit: et inmittes in arcam testimonia 
 quaecumque dabo tibi et facies inpositionem propitiatorii 
 et infra: inpones propitiatorium super arcam 
 desuper et inmittes testimonia quae dabo, et

 

 

 

 
 
 
 innotescam tibi inde et loquar tibi desuper, hoc est: inde 
 ubi supra caelos est, ubi apud patrem est, inde tibi loquar.

Accedamus itaque fidei suffragio subnixi et eius remigiis 
 eleuati ad illam sedem gratiae, fugientes hoc saeculum et 
 eius contagionem. hoc est autem fugere: abstinere a peccatis, 
 ad similitudinem et imaginem dei formam uirtutum adsumere, 
 extendere uires nostras ad imitationem dei secundum mensuram 
 nostrae possibilitatis. uir enim perfectus imago et gloria est 
 dei. unde et dominus ait: perfecti estote, sicut et pater 
 uester, qui in caelis est, perfectus est. hoc est igitur 
 similem esse dei, habere iustitiam, habere sapientiam et uirtute 
 esse perfectum. deus enim sine peccato, et ideo qui peccatum 
 fugit ad imaginem est dei. non est igitur dubium quod is 
 qui a peccato abstinet fugit. unde et apostolus clamat: fugite 
 fornicationem. persequuntur enim nos peccatorum inlecebrae, 
 persequitur libido: sed tu fuge tamquam furiosam dominam, 
 quae si conprehenderit, nec die nec nocte requiescere sinit, 
 exagitat, urit, incendit. fuge auaritiam, ne te interius conprehendat. 
 fuge perfidiam, ne te suis inuoluat retibus. unde et 
 dominus ait: cum autem persequentur uos in ciuitate 
 ista, fugite in aliam. amen dico uobis, non consummabitis 
 ciuitates Istrahel, donec ueniat filius hominis.

 

 
 
 
 etenim quamuis propter infirmitatem carnis fugam nobis suadere 
 uideatur, tamen melius fugit qui fugit inlecebram saecularem, 
 ut non teneatur diuitiarum suarum sollicitudine, non thensauri 
 contemplatione, non uitae istius cupiditate, sed directa animi 
 intentione festinet ad gloriam regni caelestis, properet ad 
 coronam nec terrenorum contuitu a sui corporis passione 
 reuocetur.

Fuga ergo mors est uel celebrata vel adumbrata. et forte 
 illas exprimit refugii legitimi ciuitates, ut fugiamus ad uirtutum 
 culmina, quas pro praemiis bono faeneratori alibi dispensat 
 dicens: quia in modico fidelis fuisti, eris potestatem 
 habens supra decem ciuitates. lex VI nouit ciuitates: 
 sed quia legem impleuit qui potuit dicere: non ueni soluere 
 legem, sed implere, perfectiorem numerum remunerationis 
 indulget.

non ergo erubescamus fugere; gloriosa enim haec 
 fuga est fugere a facie peccati. sic fugit Iacob matre suadente; 
 dixit enim Rebecca: exsurgens fuge in Mesopotamiam. 
 sic fugit et Moyses a facie regis Pharao, ne eum aula regia 
 coinquinaret, ne inretiret potentia. denique pretiosius Aegypti 
 diuitiis aestimauit obprobrium Christi. sic fugit etiam Dauid 
 a facie regis Saul, a facie Abessalom. denique fugiens addebat 
 incrementa pietatis. qui et insidiatori pepercit et parricidae 
 salutem rogauit. sic fugit populus Hebraeorum, ut fides eius 
 et uita inter fluctus sibi aperiret uiam. fuga illa erat trames 
 innocentiae, uirtutis uia, pietatis adsumptio. audeo dicere

 

 

 
 
 
 sic fugit et Ionas in Tharsis non corporis fuga, sed mentis 
 ascensione, qui usque ad Christi ascendit similitudinem, 
 ut fieret typus Christi. sicut enim Ionas fuit in uentre 
 ceti tribus diebus et tribus noctibus, sic erit inquit 
 et filius hominis in corde terrae tribus diebus et 
 tribus noctibus. nam si sic non fugisset, numquam de 
 uentre ceti esset auditus.

1 Sed si dubitas, doceat te Rebecca quam beata sit fuga, 
 quam suscepit Iacob. suasit Rebecca: fuge inquit in Mesopotamiam. 
 et Isaac dicit: surgens uade in Mesopotamiam 
 in domum Bathuel. in hymnis uel oraculis a plerisque, 
 ut ante nos scriptum est, Bathuel sapientia dicitur, interpretatione 
 autem Latina filia dei significatur. in domum ergo 
 sapientiae mittitur Iacob et accipere admonetur uxorem a 
 filiabus Laban, qui habitabat in Charris, quod significat cauernas, 
 in quibus species est sensuum, qui sunt tamquam in 
 cauernis corporis, ut uisus in oculis, auditus in auribus, 
 odor in naribus, in ore sapor. qui enim delectatur hoc mundo 
 et tripudiat in uoluptatibus corporis obnoxius est sensuum 
 passionibus atque in his habitat et deuersatur. unde et dicit 
 Rebecca habitandum paucos dies cum illo, non multo tempore, 
 ne corporeis coloretur uoluptatibus et saeculi capiatur

 

 
 
 
 inlecebris.

persuadet autem habitare, ut discat studiosus disciplinae 
 uirtutes sensuum et uelut situs quosdam carnis atque regiones, 
 ut se cognoscat et nouerit uehementiam carnis, quid et qua 
 causa creatum sit, quemadmodum unusquisque sensus operetur. 
 qui uiderit inquit mulierem ad concupiscendum. 
 male sic uidet oculus. uideat ergo oculus et fungatur suo 
 munere, non lubricae mentis imperio dirigatur ad lapsum, ut 
 uitium referat pro officio. breue ergo tempus ad cognoscendos 
 sensus uel potius experiendos datur et fortasse tenerioris 
 adulescentiae prima exordia, statimque reuocatur, ne diutius 
 titubet in lubrico et diuidua quadam inundatione corporis 
 huius et saeculi mersentur animi interiora uestigia. cum 
 autem uel expertus fuerit uel steterit in instabili et incerto 
 atque umido solo, reuocatur a matre patientia uel perseuerantia, 
 quae dicit: mittam ad te et accersam te inde, ut et illic 
 in lubrico tutum portum inuenias sapientiae, quae te non 
 sinat tamquam in naufragio fluctuare, et reuersus perseuerare 
 circa dei noueris cultum et sis in conuentu gentium significans 
 eius fide ecclesiam gentium congregandam.

His igitur patientiae mstmctus et perseuerantiae disciplinis 

 

 
 
 
 profectus Iacob copulam sibi adquisiuit de sapientia consorte 
 propositi opimam dote prudentiae, cum qua uitae tempora 
 sine ulla offensione transcurreret. addito igitur thensauro 
 sapientiae uariarum ouium sibi instituit gregem, sed illum 
 rationabilem, uirtutum plurimarum diuersitate fulgentem. unde 
 et iactantiam carnis eius recidit, quod significat femoris stupor 
 salua sacri interpretatione mysterii. his ergo uirtutibus uelut 
 gradibus quibusdam mens eius ascendit in caelum, et dei 
 secreta cognouit et confirmatus est et repletus, ut Laban 
 scrutans domum eius nihil apud eum inane, nihil uacuum 
 repperiret, nulla simulacra, nullam effigiem uanitatis. non enim 
 erat apud eum imago, sed ueritas, non effigies ignauiae, sed 
 solida forma iustitiae et uiuae uirtutis expressio intellegibilis. 
 itaque Laban perscrutatus est domum eius spiritalem et non 
 inuenit eges ; plena enim erat non figurarum, sed negotiorum.

potuisset autem inuenire fundamenta uirtutum et culmina, 
 nisi caecitatem cordis et perfidae mentis caliginem detulisset. 
 denique ea inprobitatis caecitate suffusi mentem Sodomitae 
 ostium nequaquam sancti Loth inuenire potuerunt. unde enim 
 mens impia uidere potuit uiri sancti uel exitum uel ingressum?

 

 
 
 
 ipse quoque dominus in euangelio ait: uenit enim huius 
 mundi princeps et in me inuenit nihil. quomodo nihil 
 inuenire potuit in eo, in quo plenitudo diuinitatis habitabat 
 et habitabat corporaliter, de quo uirtus exiebat et sanabat 
 omnes ? quomodo nihil inuenire potuit in soliditate uirtutis, 
 ubertate sapientiae intellegentiae iustitiae ? ipse dixisti, domine: 
 plenus sum, ipse dixisti: mitte manum tuam in latus 
 meum et noli esse incredulus, sed fidelis. misit manum 
 qui non credebat et dominum te et deum repperit. non ergo 
 uacuus, sed ille caecus inanis princeps istius mundi, qui 
 nescit nisi sua cernere, nescit nisi sua inuenire, ea quae 
 Christi sunt nescit agnoscere.

aut si sic quemadmodum plerique 
 habent: non inuenit in me nihil, hoc est: non inueniet in 
 me malitiam, quia malitia nihil est, non inueniet mortuum, 
 quia mortuus non est. sed quomodo in eo mortuum repperiet, 
 qui uiuificat mortuos et uocat quae non sunt tamquam quae. 
 sunt ? non inueniet, inquit, peccatum in me, qui mundi peccatum 
 abstuli. quomodo enim nihil habet qui omnia habet et quod 
 plus est omnia habet quae pater habet, sicut ipse ait: omnia 
 quae pater habet mea sunt?

Fugiamus ergo hinc, ubi nihil est, ubi inane est omne 
 quod esse magnificum putatur, ubi et qui se putat aliquid 
 esse nihil est et omnino non est. uidi inquit impium superexaltatum 
 et eleuatum ultra caedros Libani et transiui, 
 et ecce non erat. et tu transi sicut Dauid, transi sicut 
 bonus seruus, ut dicatur tibi: transi, recumbe. transi sicut 
 Moyses, ut uideas deum Abraham, Isaac et Iacob et uideas 
 uisum magnum. hoc est uisum magnum. sed si uidere uis, 
 solue calciamentum pedum tuorum, solue omne uinculum 
 iniquitatis, solue uincula saeculi, relinque calciamentum, quod 
 
 terrenum est. ideo Iesus sine calciamento, auro et argento, 
 pecunia apostolos destinauit, ne secum terrena portarent. qui 
 enim bonum quaerit non in calciamento, sed in pedum uelocitate 
 et decore laudatur dicente scriptura: quam speciosi 
 pedes euangelizantium pacem, euangelizantium bona! 
 solue ergo calciamentum pedum tuorum, ut speciosi sint ad 
 euangelizandum. solue dixit, non liga. solue, ut transeas et 
 illum quem mirabaris in terra impium nihil esse, nihil posse 
 repperias. transi igitur, hoc est fuge de terris, ubi malitia est, 
 ubi auaritia. ideo dicit tibi Dauid: declina a malo et fac 
 bonum. declinare fugere est utique; malum autem in terris, 
 bonum in caelo est. unde et addidit: inquire pacem et

 

 
 
 
 sequere eam; pax in caelo est. denique de caelo ueniens 
 dixit: pacem do uobis, pacem meam relinquo uobis. 
 ergo quia fugienda et declinanda sunt mala, mala autem 
 in terris, in terris iniquitates. fugiamus terrena, ne nos 
 conprehendant iniquitates. quae etiam sanctum Dauid conprehenderunt, 
 sicut ipse testatur dicens: conprehenderunt me 
 iniquitates meae, et non potui ut uiderem, eo quod 
 fumo iniquitatis oculus animae caecatur, ne uideat quae sunt 
 lucida. sic ergo et Laban bona Iacob uidere non potuit et 
 princeps mundi gloriam Christi.

Sed forte dicas: cur igitur Iacob ad Laban missus est, si 
 Laban reprehensibilis ? si nomen consideremus, candidus dicitur 
 latine. ergo ad splendidiora lacob iubetur egredi. sed quia 
 carnalis erat, melius intellegimus splendidiora uitae huius. 
 quasi nondum perfectus primo ad eum uadit, apud quem ad 
 horam exultaret in luce eius. filios autem deteriores habebat, 
 id est tolerabilius nomen quam opera. et ideo et matris 
 consilio et diuino oraculo et ipsius Iacob amatoris disciplinae 
 uoluntate deseritur ac derelinquitur.

abscondit autem simulacra 
 sancta Rachel, id est ecclesia uel prudentia, quia ecclesia 
 inanes ideas et uanas nescit simulacrorum figuras, sed ueram 
 nouit trinitatis substantiam. denique umbram aboleuit, splendorem 
 gloriae manifestauit. relinquamus ergo umbram, qui 
 solem quaerimus, deseramus fumum, qui lumen sequimur. 
 fumus iniquitas est, quia sicut fumus oculis, sic iniquitas

 

 
 
 
 utentibus ea. umbra uita est; umbra enim est nostra haec 
 uita in terra, sicut Iob dixit. quid autem hic nisi temptationes 
 ? omne tempus in sollicitudine, omnis uita in molestiis. 
 in medio laqueorum inquit ambulabis. et alius in uia qua 
 ambulabat extentos sibi, sed absconditos laqueos querebatur. 
 ne deprehensus caderet, uolebat fugere sicut passer, sed adhuc 
 laqueus contritus non erat. periit inquit fuga a me. grauatas 
 habebat pennas per illam tenebrosam aquam in nubibus aeris 
 et fortasse uolare non poterat. denique pennas illas quaerebat 
 accipere, ut euolaret et requiesceret, sicut scriptum est: quis 
 dabit mihi pennas sicut columbae, et uolabo et requiescam? 
 ubi enim uolatus, ibi requies. denique alibi dicit: 
 si dormiatis inter medios cleros, pennae columbae 
 deargentatae.

Sed fortasse dicas: quomodo ergo hic dicit fugam a se 
 perisse qui supra dixerat: si sumpsero pennas meas ante 
 lucem? numquid contrarium est? absit. multa enim iustorum 
 certamina. numquid semel athleta luctatur? quotiens post 
 coronas multas uincitur in alio certamine! quotiens qui saepe 
 uicerit interdum fluctuat et incerto haeret! et saepe ut, ut 
 fortibus fortis congrediatur maioraque oriantur certamina, 
 ubi maiora uirium documenta. ergo Dauid, ubi fugam quaerebat,

 

 
 
 
 ut euaderet aduersarium, et non inueniebat pennas suas. 
 ancipiti fluctuabat certamine, siquidem, ubi in potestate habet 
 pennas suas, titulus psalmi in finem est, id est ad perfectionem 
 et consummationem uictoriae. denique quasi uictor 
 dicit: domine, probasti me et cognouisti me. tu cognouisti 
 sessionem meam et resurrectionem meam. merito 
 habebat facultatem uolandi qui pennas resurrectionis acceperat, 
 hic autem adhuc in spelunca est, id est in carne, in antro 
 quodam istius corporis, cum rege Saul filio duritiae et intellegibilis 
 illius principis potestate decernens, qui non uidetur, 
 sed intellegitur. unde et psalmi titulus intellectus est, 
 quem tamen Dauid positus in carne conclusit, sed ut concluderet 
 rogando meruit. denique a uoce precationis coepit.

adde 
 illud, quod ille ex persona saluatoris psalmus dicitur, iste 
 ex persona Dauid, qui in potestate non habebat uictoriam, 
 sed sperabat a Christo. et ipse tamen posteaquam expandit 
 ad deum manus suas tamquam pennas animae suae et confugit 
 ad dominum et spiritus sancti deductionem poposcit, quo 
 cognosceret uiam, per quam posset ascendere, inclinari uidit 
 caelos, ut Christus descenderet, et rogauit ut leuaret eum 
 manu sua. aut forte ideo pennas suas iam non quaerebat, 
 quia perfectior factus manum Christi desiderabat.

Qui unIt igitur manu Christi leuari ante ipse euolet, habeat 
 pennas suas — qui fugit saeculum pennas habet — et si suas 
 non habet — ne forte ille solus habeat suas qui potestatem 
 habet uolandi —, si suas inquam non habet, ab eo qui habet

 

 
 
 
 accipiat. qui fugit ergo saeculum uolat. ecce inquit el ongaui 
 fugiens et mansi in solitudine. euolauit ergo Dauid sicut 
 nycticorax in domicilio, sicut passer singularis in domo. si 
 autem ad Christum referas, euolauit in corporis passione, ut 
 sub umbra alarum suarum protegeret populos nationum 
 euolauit diuinitate, mansit corpore atque habitauit in deserto. 
 ut plures fierent desertae filii quam eius quae habebat uirum. 
 illud ergo corpus sequamur, ut et nos resurgamus; ubi enim 
 corpus, ibi et aquilae.

qui non potest ut aquila uolare uolitet 
 ut passer, qui non potest ad caelum uolet ad montes, fugiat 
 ante ualles, quae cito corrumpuntur umore, et ad montes 
 transeat. transiuit ad montem Segor nepos Abrahae et saluus 
 factus est, quae autem non potuit ascendere affectu femineo 
 reclinata salutem amisit. adpropinquate montibus aeternis 
 dominus dicit per Michaeam prophetam, surgite hinc, quia 
 non est uobis haec refrigeratio propter spurcitiam. 
 corrupti estis corruptione, persecutionem passi estis. 
 et dominus dicit: tunc qui in Iudaea sunt fugiant in 
 montes, ubi mons Sion et ciuitas pacis Hierusalem non 
 terrenis, sed uiuis constructa lapidibus et decem milia angelorum, 
 primitiuorum ecclesia, perfectorum spiritus, iustorum 
 deus, qui in sanguine suo melius locutus est quam Abel.

 

 

 
 
 
 ille enim uindictam clamauit, hic indulgentiam: ille peccatum 
 fratris accusa ui t, hic peccatum mundi remisit: ille prodidit 
 crimen, hic texit secundum quod scriptum est quia beati 
 quorum tecta sunt peccata.

Sed qui fugit uelociter fugiat, ne conprehendatur, uelociter 
 depraedetur hunc mundum ut Hebraeus Aegyptum. qui parturit 
 pariat. ne onusto et degrauato iniquitatibus mentis utero 
 fugere non possit, et fugiat non quasi lactantem ferens, sed 
 quasi expeditum, non paruulum gestans, sed perfectum in 
 Christo exhibens; fugiat non quasi feriatus in sabbato, sed 
 tamquam operarius. in negotio, nec tamquam sterilis in frigore, 
 sed tamquam opimus in messe. ideo enim dictum est: orate 
 ne fiat fuga uestra hieme uel sabbato. fuga ergo fecunda 
 uirtutum est, non effeta meritorum. fuga haec nescit frigus 
 timoris, tremorem mortis, contractionem sollicitudinis, dissolutionis 
 otia, lasciuiae ferias, torporem lentitudinis, sed uitae 
 caelestis requirit inpigrum uiatorem, regni superioris competitorem 
 strenuum, diuitem agricolam, qui fructus suos cogat 
 et cogendo diripiat.

quid enim aliud a te, o homo, quaeritur 
 nisi ut timeas deum, requiras eum, post ipsum ambules, 
 conprehendas uias eius ? in quo, inquit, conprehendam

 

 
 
 
 dominum ? si conprehendam in holocaustis ? non in decem milibus 
 haedorum, non in milibus arietum, non in fructibus impietatis 
 reconciliatur dominus et peccata redimuntur, sed in bona uita 
 domini gratia conprehenditur. renuntiatum est, inquit, tibi, 
 homo, quid sit bonum. aut quid dominus exquirat a te aliud 
 nisi ut facias iustitiam et diligas misericordiam et paratus 
 sis ire cum domino tuo? dicit tibi ergo euangelium: surgite, 
 eamus hinc, dicit tibi lex: post dominum deum tuum 
 ambulabis. didicisti quomodo hinc fugias: quid moraris ? dicit 
 tibi euangelium iterum: progenies uiperarum, quis uobis 
 demonstrauit fugere ab ira uentura? et dicit hoc illis 
 qui ueniebant ad baptismum paenitentiae.

Ergo paenitentia fuga est bona, gratia dei fuga est bona. 
 in qua est adsumptio fugientis, desertum fuga est bona, ad 
 quod fugit Helias, Helisaeus, Iohannes Baptista. fugit Helias 
 mulierem Iezabel, id est effusionem uanitatis et fugit ad 
 montem Choreb, quod significat exsiccationem, ut siccaretur 
 in eo carnalis profluuium uanitatis et cognosceret plenius 
 deum. erat enim ad torrentem Chorrad, quod est cognitio, 
 ubi abundantiam profluentem diuinae cognitionis hauriret, ita 
 fugiens saeculum, ut nec cibum corporis huius exquireret nisi 
 quem aues detulissent ministrae, quamquam esca eius plerumque 
 terrena non fuerit. denique quadraginta diebus in uirtute escae,

 

 

 
 
 
 quam acceperat, ambulauit. utique non mulierem fugiebat 
 propheta tantus, sed hoc saeculum nec mortem timebat, qui se 
 obtulerat requirenti et qui dicebat ad dominum: recipe 
 animam meam, taedium uitae istius sustinens, non cupiditatem, 
 sed fugiebat saecularem inlecebram et conuersationis 
 maculosae contagionem et impiae ac praeuaricatricis nationis 
 sacrilegia.

Solomon quoque iu mulieris illius specie corruptelam 
 saeculi huius exponit et meretricias artes declinandas 
 edocet. haec est mulier aliena et fornicaria, a qua te ut 
 custodias adhortatur nec declines ad uias saeculi cor tuum, 
 sed conloces illud in manu domini, in qua est cor regis. qui 
 enim se ipsum regit, quod pluris est quam aliis imperare, 
 cor eius in manu est dei, et quo uult deus conuertit illud. 
 non mirum si conuertit in bonum, qui perfectae bonitatis est. 
 in manu ergo dei simus, ut bonum quaeramus, illud bonum 
 incorruptibile atque inmutabile, de quo dicit Amos propheta: 
 exquirite bonum et non malignum, ut uiuatis: et sic 
 erit uobiscum dominus deus omnipotens, quomodo 
 dixistis: odio habuimus mala et dileximus bona. 
 ubi ergo bonus deus, ibi bona sunt, quae desiderauit uidere Dauid 
 et uisurum se credidit, sicut ait ipse: credo uidere bona 
 domini in terra uiuentium. illa enim bona sunt, quae 
 manent semper, quae non queunt temporis uel aetatis mutatione 
 corrumpi.

in illis bonis est qui deum quaesiuerit et 

 

 
 
 
 inuenerit. ubi enim cor hominis ibi et thensaurus eius est; 
 non enim solet bonum datum deprecantibus dominus denegare. 
 ergo quia bonus dominus est et maxime sustinentibus se 
 bonus est, ipsi adhaereamus, cum ipso simus tota anima nostra, 
 toto corde, tota uirtute, ut simus in lumine eius et uideamus 
 eius gloriam et delectationis supernae fruamur gratia. ad illud 
 igitur bonum erigamus animos et in illo simus atque in ipso 
 uiuamus, ipsi adhaereamus, quod est supra omnem mentem 
 et omnem considerationem et pace utitur perpetua ac tranquillitate, 
 pax autem supra omnem mentem est et supra omnem 
 sensum. hoc est bonum, quod penetrat omnia, et omnes in 
 ipso uiuimus atque ex ipso pendimus, ipsum autem nihil supra 
 se habet, sed est diuinum; nemo enim bonus nisi unus deus. 
 quod ergo bonum diuinum et quod diuinum bonum. et ideo 
 dicitur:aperiente te manum implebuntur omnia bonitate; 
 per bonitatem enim dei nobis uniuersa tribuuntur merito 
 bona, quibus nihil admixtum est mali. haec bona promittit 
 scriptura fidelibus dicens: quae bona sunt terrae manducabitis. 
 boni ergo illius similes simus, ut quae bona sunt 
 adipiscamur, bonum quod est sine iniquitate et sine dolo et 
 sine asperitate, cum gratia, cum pietate, cum sinceritate et 
 beniuolentia caritate iustitia. itaque omnes uirtutes bonitas 
 tamquam mater fecunda amplectitur.

Est igitur non mediocris causa cur hinc fugere debeamus, E 
 ut perueniamus a malis ad bona, ab incertis ad fidelia et F 
 plena ueritatis, a morte ad uitam. ipse quoque dominus dicendo: 
 posui ante te bonum et malum, uitam et mortem 
 demonstrauit quia bonum uita est, sed aeterna. si enim haec 
 obnoxia saeculo atque eius malignitati, utique illa est bona, 
 quae non corrumpitur et mutatur, quae nullo uitio degenerat, 
 quae uirtute adquiritur. fugiamus ergo malitiam saeculi huius, 
 in quo dies ipsi inquit mali sunt, et fugiamus inpigre. 
 ideoque Esaias clamat: conualescite manus remissae et 
 genua dissoluta, id est non corporis, sed animae genua 
 conualescite, ut directum ad caeli altissima mentis uestigium 
 possit adtolli, ut sit ductus solidior, uita maturior, gratia\' 
 plenior, prudentia circumspectior.

hoc est enim fugere, scire 
 quo tendas, ableuare se a saeculo, ableuare a corpore, ne 
 iterum frustra se aliquis extollat, et inflata mente carnis suae 
 non teneant caput, et dicatur de his: fugerunt e t non 
 uiderunt. sed hoc est fugere hinc, mori elementis istius 
 mundi, abscondere uitam in deo, declinare corruptiones, non 
 attaminare cupiditates, nescire quae sint mundi istius. qui 
 nobis uarios iniungit dolores, exinanit cum repleuerit, cum 
 exinaniuerit replet. et haec omnia inania et uacua, in quibus 

 

 

 

 
 
 
 nullus solidus est fructus. mortuus est diues et nihil habet, 
 quia non est in deum diues, et ideo insipiens, quia sapientia 
 cultura est dei, abstinere autem a malis disciplina est.

Quis ergo non fugiat malitiae locum, officinam iuprobitatis, 
 quae interire nesciat? denique non otiose signum positum 
 est supra Cain, ne quis eum occideret, ut significaretur quod 
 non extinguatur et auferatur a terris malitia. timebat Cain, 
 ne occideretur, quia fugere nesciebat. augetur enim et cumulatur 
 ipso usu malitia et est sine moderatione, sine fine, dolo 
 et fraude decernens, quae factis suis proditur et sanguine 
 peremptorum, sicut et Cain proditus est. uersatur itaque in 
 terris malitia atque istic errat, et ideo rogamus uoluntatem 
 dei fieri in terris sicut et in caelis, ut et hic sit innocentia. 
 itaque malitia, quoniam illic locum non habet, hic circuit, 
 hic saeuit seque effundit, non mundano illo mersa diluuio, 
 non Sodomitano exusta incendio. denique grauius postea in 
 seminariis pullulauit usque in ipsum parricidales ac sacrilegas 
 iniciens manus uniuersorum auctorem salutis. lex factum 
 damnat, non aufert malitiam. ipse dominus Iesus peccatum 
 damnauit, auctorem eius distulit, ut esset per quem iusti 
 probarentur. etenim quia malum deus non fecit et nequitia 
 diaboli inseruit, uindictam deus distulit, ut ab his ipsis quos 

 

 
 
 
 deceperat diabolus uinceretur.

exercentur ergo decepti, ut et 
 pretium luant facilitatis et sumant studia uirtutis, industriam 
 cautionis. unde ait: estote astuti ut serpentes. quare 
 sicut serpentes? ut et ille spolietur suo et qui alios exuere 
 uoluit amittat quae sunt ipsius non uenena, sed merita naturae. 
 denique deicitur ille, cum tu ascenderis. scriptum est enim: 
 uidebam Satanan sicut fulgur cadentem de caelo. 
 non fulgur inquit, sed sicut fulgur, quia suum lumen amisit, 
 quod habebat, antequam tibi tuum lumen uellet auferre. uerum 
 forte dicas quae de saluatore legimus quia sicut fulgur 
 coruscans desub caelo ita erit et aduentus filii 
 hominis. bene et hic sicut fulgur, quia supra fulgur. denique 
 fulgur desub caelo, lumen autem uerum supra caelum. ergo 
 Satanas sicut fulgur, quia amisit quod habuit: tu autem 
 recepisti quod amiseras.

non enim ita circa illum sicut circa 
 te soluta est sententia; nam Christi gratia, quae te resoluit, 
 illum adstrinxit; manet enim maledictio directa in serpentem 
 propter tuam deceptionem. sic enim dictum est ad eum: 
 maledictus tu ab omnibus pecoribus terrae. omnium 
 enim communis inimicus est qui fuit hostis bonorum et 
 pro iis damnatur quos adhuc non laeserat, quoniam qui 
 hominem laesit, cui illa subiecta omnia sunt, laesit omnia. 
 communem etenim legem soluit, quia ipse homini cum ceteris 
 subditus est. ideo communi odio atque execratione omnium 
 maledictio eius oneratur. genus autem damnationis non mors,

 

 

 
 
 
 sed poena diuturna est. super pectus inquit tuum et 
 u en t rem ambulabis. premenda enim fuit noxia conscientia 
 et proterenda malitia fraudulentumque secretum tamquam a 
 dei facie relegandum; simul ostenditur quod terrena malitia 
 sit quae in terram recuruet. denique addidit: e t terram 
 edes omnes dies uitae tuae.

Describi quidem his natura serpentis uidetur, sed magis 
 omne malitiae uas describitur, omnis serpens inprobitatis, 
 qui in uentrem se deicit atque intra se uenenum suum claudit 
 et intus in pectore suo uoluit, cogitationibus suis lubricus 
 et super fraudes suas ambulans, suis dolis se ipse inplicans, 
 mouens semper atque exagitans sua uenena, cum cogitat, 
 uentrem quoque, hoc est seminarium cordis sui proterens. 
 unde pulchre Dauid ait: alienati sunt peccatores ab 
 utero, errauerunt a uentre, locuti sunt falsa, furor 
 his secundum similitudinem serpentis, sicut aspidis 
 surdae et obturantis aures suas, quae non 
 exaudiet uocem incantantium et uenefici. qui 
 incantantur a sapiente. propter hoc etiam illud pulchre 
 dictum uidetur, quod in libro prophetico legimus: uentrem 
 meum doleo, uentrem meum, quia ibi est malitia, 
 ubi debet esse innocentia, et illud plus laborat, quod in nobis 
 debet esse tranquillius, atque id nequitiae uestigiis proculcatur,

 

 
 
 
 stimulatur unguibus, processu quodam inprobitatis incrementoque 
 concutitur, ubi est genitale seminium posteritatis 
 aeternae. uidetur quidem hoc ad id esse referendum, quod 
 dolebat perisse quos creauit filios et suscepit, sed multo 
 magis, quod in uentre suo uerbi seminarium non habebat. 
 ideo uentrem suum dicit quasi pretiosissimum. pretiosus enim 
 mentis uterus est, in quo fecunda seges consiliorum uerbi 
 semine pullulare consueuit et uitae totius solent atque uirtutum 
 ac disciplinarum quaedam membra formari.

Sed ut reuertamur ad propositum, quod malitiam deus 
 reprimendam interim quam abolendam putauerit, ait ad serpentem: 
 et inimicitias ponam inter te et mulierem et 
 inter semen tuum et semen mulieris. ipsa tibi 
 seruabit caput et tu illius calcaneum. ubi inimicitiae 
 sunt, discordia. est nocendique studium, ubi nocendi studium, 
 ibi malitia ponitur. ergo discordia inter serpentem et mulierem. 
 discordiae malitia subest; non est ergo sublata malitia. denique 
 seruatum est serpenti, ut calcaneum mulieris et seminis eius 
 obseruaret, quo noceat et uenenum suum infundat. non ergo 
 ambulemus in terrenis, et serpens nobis nocere non poterit. 
 sumamus euangelicum calciamentum, quo uenenum serpentis 
 excluditur, morsus eius hebetatur, ut simus calciati- pedes in

 

 
 
 
 euangelium. et fortasse ideo Moyses iubetur soluere calciamentum 
 pedum suorum, ut sumeret calciamentum euangelii, 
 uel quia non Moysi, id est non prophetis, sed apostolis 
 praedicatio euangelii debebatur. ea est, quam supra diximus, 
 dicta in serpentem sententia: in hominem quoque cuiusmodi 
 directa sit consideremus.

maledictus est ille qui auctor est 
 culpae, sed non est maledictus iste qui aliena fraude deceptus 
 est; tamen quia non seruauit mandatum dei, operum suorum 
 labore damnatur - maledicitur sane terra, sed in operibus 
 peccatoris - et maledicitur, donec resoluatur in terram. ideo 
 ergo suscepit Iesus carnem, ut maledictum carnis peccatricis 
 aboleret, et factus est pro nobis maledictum, ut benedictio 
 absorberet maledictionem, integritas peccatum, indulgentia 
 sententiam, uita mortem. suscepit enim et mortem, ut impleretur 
 sententia, satisfieret iudicato: male dictum carnis peccatricis 
 usque ad mortem. nihil ergo factum est contra sententiam 
 dei, cum sit diuinae condicio impleta sententiae; maledictum 
 enim usque ad mortem, post mortem gratia. mortui ergo 
 saeculo sumus: quid adhuc de saeculo decernimus ? mortui 
 sumus cum Christo: quid adhuc uitae huius actus requirimus? 
 mortem Christi in corpore nostro circumferimus, ut et uita 
 Christi in nobis manifestetur. non ergo iam nostram illam 
 uitam, sed Christi uitam uiuimus, uitam innocentiae, uitam 
 castimoniae, uitam simplicitatis omniumque uirtutum. cum

 

 
 
 
 Christo resurreximus, in ipso uiuamus, in ipso ascendamus, 
 ut serpens calcaneum nostrum quod uulneret in terris repperire 
 non possit.

Fugiamus hinc. potes animo fugere, etsi retineris corpore. 
 potes et hic esse et adesse ad dominum, si illi adhaereat 
 anima tua, si post ipsum cogitationibus tuis ambules, si fide, 
 non specie uias eius sequaris, si ad ipsum confugias. est 
 enim refugium et uirtus, cui dicit Dauid: ad t e con fu g i 
 et non sum deceptus. ergo quia deus refugium, deus 
 autem in caelo et supra caelos, utique hinc illo fugiendum 
 est, ubi pax, ubi requies ab operibus, ubi epulemur sabbatum 
 magnum, sicut dixit Moyses : et erunt sabbata terrae 
 uobis escae. epulatorium enim et plenum iocunditatis et 
 tranquillitatis est requiescere in deo et eius delectationem 
 uidere. qui ergo confugimus ad deum ad mundum reuertemur, 
 qui peccato mortui sumus peccata repetemus, qui renuntiauimus 
 saeculo et usui eius iterum in luto eius haerebimus? 
 fugiamus hinc, quia tempus breue est.

audi quomodo fugias: 
 et qui habent uxores ita sint ac si non habeant et 
 qui flent tamquam non flentes et qui gaudent 
 tamquam non gaudentes et qui emunt tamquam. 
 non possidentes et qui hoc mundo utuntur, tamquam 
 non utantur; praeterit enim figura huius 
 mundi. non ergo cum praetereunte figura mundi opera nostra 
 praetereant, ne etiam ipsi praetereamus, sed maneamus in

 

 
 
 
 ueritate. si manemus in Christo, manemus in ueritate et cum 
 eo manebimus et non praeteribimus, sed dicemus : benedictio 
 domini super uos, benedicimus uos in nomine 
 domini. qui enim praetereunt non possunt dicere, quia non 
 dixerunt praetereuntes uiam: benedictio domini super 
 uos, quemadmodum dixit propheta. itaque si uolumus non 
 praeterire opera nostra, non praetereamus mandatum dei, non 
 praetereamus requirendi Iesu domini diligentiam, emerendi 
 eius gratiam. non praeteriuit eum illa mulier. quae usque 
 in Pharisaei domum ingressa, in qua Christus recumbebat, in 
 pedes eius superfudit unguentum.

non praetereamus disciplinae 
 alicuius profectum, sicut etiam Ioseph adulescentulus non 
 praeteriuit, quia fratres suos requirebat et ad eum festinabat 
 locum, in quo pascebant oues, et cum cognouisset quia in 
 Dothaim sunt, perrexit eo. significatur autem illo uerbo 
 Dothaim defectus idoneus, id est uanarum opinionum defectus 
 non mediocris, sed perfectus et plenus, in quo profectus est 
 animae. sapiens enim quando minuit addit; deficiunt enim 
 saeculares opiniones, quae mulieribus infirmis comparantur. 
 unde pulchre, quo ostenderetur Sarra ad profectum uenisse,

 

 
 
 
 ut generaret risum et laetitiam, defecerunt inquit Sarrae 
 fieri muliebria. bona ergo defectio cupiditatum, defectio 
 uanitatis, quia ueritatis adiectio est. unde et sanctus ait: 
 defecit in salutare tuum anima mea. paritura etenim 
 erat quem concesserat eoque et promiserat deus, paritura 
 laetitiam et sobriam illam iocunditatis ebrietatem, paritura 
 ante expectatum ingenii celeritate partus, feta sapientiae. 
 denique et de aliis Hebraeis mulieribus habes quia Hebraeae 
 prius pariunt quam ueniant obstetrices, eo quod animae iustorum 
 non expectent artes et disciplinas propter inuentionum 
 genera nec requirant adiumenta generandi, sed sponte partus 
 suos fundant expectationemque praeueniant.

Nec minus inpiger ad inueniendum quam ad exsequendum 
 Iacob, cui cum mater dixisset ut inferret patri escas, definitionum 
 genera suppetisse cernimus. nam et cito inuenit et 
 inuentorum suorum auctorem testificatus est deum, in quo 
 et diligentiae palma et ingenii significatur ubertas. prima ergo 
 definitio in inuentione. quod inuenitur quaeritur et quod 
 quaeritur temporis est et quod temporis est utique diligentiae 
 est. quod autem praeuenit usum temporis deus infundit, deus 
 dat, quod deus dat naturae, non diligentiae est. ingenium 
 igitur diuini est muneris, quod autem diuini muneris hoc 
 naturae. ingenium ergo naturae est, inuentio diligentiae: illud 

 

 
 
 
 sine tempore, hoc indiget tempore. ideoque illud tempore 
 praesto est, hoc in spatio temporis inuestigatur; illud supra 
 nos, hoc uero ad nos refertur.

quaerenti igitur patri cibum 
 uerbi - non enim in solo pane uiuit homo, sed in omni 
 uerbo dei; talem cibum quaerebat Isaac, talem cibum esuriebat 
 Petrus, quando uidit credituri gentilis populi mysteria - 
 Esau praesto non habuit cibum spiritalis et uelocioris ingenii. 
 dum ille uenatur et quaerit et praedurum atque agrestem 
 sermonem suggerere parat, praeuenit Iacob celeri inuentione 
 et miti et prope domestica responsione suaue uerbum ministrans, 
 quo eum mulceret et delectaret. unde miratus pater 
 ait: quid est hoc, quod tam cito inuenisti, fili? 
 respondit Iacob: quod tradidit dominus deus tuus 
 in manus meas. prima definitio in interrogatione est, secunda 
 in responso. plena igitur omnia repperiens pater quae erant 
 uel ingenii uel diligentiae definitionis consummatione conclusit 
 dicens: ecce odor filii mei tamquam odor agri pleni, 
 quem benedixit dominus. ager enim et naturale habet 
 fertilitatis ingenium et culturae diligentiam temporalem meritoque 
 in eo est plenitudo, cui utrumque non deest. simul 
 cum addiderit: quem benedixit dominus, uidetur naturae 
 gratiam praetulisse cultionis labori. et confirmauit Esau dicens : 
 iuste uocatum est nomen illius Iacob; subplantauit 
 enim me iam bis et primogenita mea accepit.

Sed forte dicas: in quo moram fecit qui ad uenationem 
 a patre missus est ? sed considera quia et pater pronuntiauit 
 quia paratum habere non posset quod spiritaliter petebatur. 
 et ideo quia deficiebatur ingenio uel diligentiae subsidium 
 ut adiungeret exigebat. celeritatis quoque admonet, qui ait: 
 cape arcum et sagittam. accipit tamen et diligentiae 
 fructum qui agnoscit superius esse ingenii munus.

nec inmerito 
 domesticos cibos detulit. qui de domesticis seminis sui 
 sapientiae sibi adquisiuit copulam. bona autem diligentia cum 
 sapientia et inuentio cum ingenio est naturali. denique habens 
 in promptu sapientiae copulam sanctus Isaac deambulabat in 
 campo, immo abalienabatur. et nos primo sapientiae copulemur 
 et sic exeamus in campum quaerere et inuenire cupientes. multi 
 enim sine sapientia male quaerunt. et ideo Cain, quia non 
 acceperat a deo prudentiam, male quaesiuit, male exiuit in 
 campum, Abel bene, qui perfectum sacrificii munus impleuit; 
 bonum enim sapientiae sacrificium, bona est hostia fides et 
 omnis uirtus. denique sapientia interfecit suas hostias et 
 miscuit in cratere suum uinum. et ideo ut insipientibus 
 gentilibus potum fidei daret, ad craterem suum conuocauit 
 eos dicens: qui est insipiens deuertat ad me et egentibus 
 sensu dixit: uenite et edite de meis panibus et 
 bibite uinum, quod miscui uobis. de hoc cratere Plato 
 in suos libros transferendum putauit, ad cuius potum euocauit

 

 
 
 
 animas, sed eas explere nesciuit, qui potum non fidei, sed 
 perfidiae ministrabat. 
 
 Fugiamus ergo hinc, sicut fugit de patria sanctus Iacob; 
 sciebat enim ueram patriam esse superiorem.

fugiamus sicut 
 cerui ad fontes aquarum: quos sitiebat Dauid sitiat et nostra 
 anima. quis est ille fons? audi dicentem: quoniam apud 
 t e fons uitae. huic fonti dicat anima mea: quando ueniam 
 et parebo ante faciem tuam? fons enim deus est; sed 
 qui hunc fontem desiderat effundat super se animam suam, 
 ut nihil possessioni carnis relinquat, sed ubique anima superfluat.

pulchre eam effudit Susanna, ut euaporare in eam non 
 possent corporis incendia, mortis formidines, uitae cupiditates. 
 effusa super ipsam anima omne restincxit carnale desiderium, 
 saeculare studium. quae etiam prodigiosorum senum et inpudentium 
 presbyterorum potuit flammas restinguere, nisi in his 
 profluuium libidinis redundasset. a quibus cum intenderetur 
 calumnia, si adsensus negaretur adulterio, ingemuit Susanna 
 et dixit: angustiae mihi adsunt undique. si enim hoc 
 fecero, morte aeterna peribo: sin autem, non effugiam 
 manus uestras. melius tamen iudicauit crimen 
 potius fugere quam periculum. plorauit itaque, cum crimen 

 

 
 
 
 obiceretur: plorauit cum sibi de pudica et casta adulteri 
 iudicium uindicarent, non mortem deplorans, sed castitatis 
 calumniam, religionis iniuriam plorauit et effudit super se non 
 corpus, sed animam ; effudisset enim corpus, si carnalibus 
 adquieuisset. denique cum morte damnaretur, exclamauit quasi 
 iudex reorum, arbitra calumniantum et innocentis conscientiae 
 auctoritate diuinam sibi in iudicium accersiuit cognitionem, 
 non timore mortis percita, sed arguentis censurae potestate 
 praecelsa. Susanna ergo fugit saeculum et se deo credidit 
 ad illam arcem ciuitatis aeternae fugiens, quae totum mundum 
 conplectitur, quoniam intra deum omnia.

fugit et Paulus ut 
 euaderet per fenestram demissus in sporta - spartum enim 
 triplex corrumpi non posse nouerat -, sed fugit, ut euangelium 
 domini toto orbe praedicaret, et ideo in paradisum 
 raptus est. et nos fugiamus per fenestram audientes praecepta 
 domini et uisu sobrio atque oculorum castitate seruantes.

Fugiamus sicut Loth Sodomitana crimina amplius quam 
 supplicia formidans. magis enim pius certe scelerum fugit 
 contagia qui Sodomitanis domum clausit nec cohabitans 
 nouerat eos quorum flagitia nesciebat et obprobria auersabatur 
 nec fugiens respexit eos quorum conuersationes non desiderabat.

 

 
 
 
 fugit ergo sicut Loth, qui renuntiat uitiis, abdicat se incolarum 
 moribus, qui post se non respicit, qui superiorem illam ciuitatem 
 ingreditur introitu cogitationum suarum nec recedit ex 
 ea, donec mor iatur princeps sacerdotum, qui tulit peccatum 
 mundi. mortuus quidem semel est, sed moritur unicuique, qui 
 baptizatur in morte Christi, ut consepeliamur cum eo et 
 resurgamus cum eo et in nouitate uitae illius ambulemus.

bene fugis, si cor tuum non imitetur peccatorum consilia 
 cogitationes<que> eorum. bene fugis, si oculus tuus fugiat 
 calices et phialas, ne fiat liuidus, dum moratur in uino. bene 
 fugis, si oculus tuus alienam declinet, ut lingua tua ueritatem 
 custodiat. bene fugis, si non respondeas inprudenti ad inprudentiam 
 illius. bene fugis, si auferas gressum pedum tuorum 
 ex ore insipientium. cito enim malis ducibus erratur; sed si 
 uis bene fugere, longe fac uias tuas ab eorum sermonibus.

Mortuus est tibi princeps sacerdotum, tibi crucifixus est, 
 ut clauis eius adhaereas. te enim in illa carne et tua peccata 
 suscepit; adfixa sunt illi patibulo tuorum delictorum chirographa, 
 ut iam mundo nihil debeas, cui semel renuntiasti. et 
 recte nihil debes. cui suppetit dicere: mihi enim mundus 
 crucifix us est et ego mundo, ut iam mortem non timeas, 
 si geras Christum, in quo potes dicere: ubi est, mors, 
 uictoria tua? ubi est, mors, aculeus tuus? etenim cum

 

 
 
 
 uetus ille homo noster adfixus est cruci, destructum est 
 peccatum, obtusus aculeus, uacuata culpa, ut ulterius seruire 
 flagitiis desinamus. abiit enim et uetus homo. nunc autem iam 
 non uetus homo in nobis, sed noua est creatura habens in 
 se similitudinem Christi, cuius mortis similitudini consepulti 
 imaginem uitae eius adsumpsimus, alas gratiae spiritalis accepimus.

sic igitur uolate, ut dicatur de uobis: qui sunt 
 isti, qui sicut nebula uolant et sicut columbae 
 cum pullis suis? ut nebulae uestrae rorent iustitiam et 
 columbae pariant simplicitatem. sic nauigate quasi transfretantes 
 mundum, non pererrantes quasi naues Tharsis, ut in 
 intellegibiles portus cursum dirigatis et conuehatis diuitias 
 maris. sic festinate, ut dicatur de uobis: leues facti sunt 
 super aquilas. ab ira enim uentura fugiendum uidetis, 
 quam declinare poterunt qui per paenitentiam sibi spem 
 locauerint euadendi et reconciliationis futurae fidem hauserint, 
 per dominum nostrum Iesum Christum, cui regnum est a 
 saeculis et nunc et semper et in omnia saecula saeculorum. 
 amen.