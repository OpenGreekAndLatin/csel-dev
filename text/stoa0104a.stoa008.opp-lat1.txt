Etsi aput plurimos uestrum, fratres dilectissimi, mens solida 
 est et fides firma et anima deuota quae ad praesentis mortalitatis 
 copiam non mouetur, sed tamquam petra fortis et stabilis 
 turbidos impetus mundi et uiolentos saeculi fluctus frangit potius 
 ipsa nec frangitur, et temptationibus non uincitur sed probatur, 
 tamen quia animaduerto in plebe quosdam uel inbecillitate animi 
 uel fidei paruitate uel dulcedine saecularis uitae uel sexus mollitie uel, 
 quod magis est, ueritatis errore minus stare fortiter 
 nec pectoris sui diuinum adque inuictum robur exerere, dissimulanda 
 res non fuit nec tacenda, quominus quantum nostra 
 mediocritas sufficit uigore pleno et sermone de dominica lectione 
 concepto delicatae mentis ignauia conprimatur et qui homo Dei 
 et Christi esse iam coepit Deo et Christo dignus habeatur.

Agnoscere enim se debet, fratres dilectissimi, qui Deo militat, 
 qui positus in caelestibus castris diuina iam sperat, ut ad 
 procellas et turbines mundi trepidatio nulla sit nobis, nulla turbatio, 
 quando haec uentura praedixerit Dominus prouidae uocis 
 hortatu instruens et docens et praeparans adque corroborans 
 ecclesiae suae populum ad omnem tolerantiam futurorum: bella 
 et fames et terrae motus et pestilentias per loca singula exurgere

 


 
 praenuntiauit et cecinit, et ne inopinatus nos et nouus rerum infestantium 
 metus quateret, magis ac magis in nouissimis temporibus 
 aduersa crebrescere ante praemonuit. fiunt ecce quae 
 dicta sunt, et quando fiunt quae ante praedicta sunt sequentur et 
 quaecumque promissa sunt Domino ipso pollicente et dicente: 
 cum autem uideritis haec omnia fieri, scitote quoniam 
 in proximo est regnum Dei. regnum Dei, fratres 
 dilectissimi, esse coepit in proximo: praemium uitae et gaudium 
 salutis aeternae et perpetua laetitia et possessio paradisi nuper 
 amissa mundo transeunte iam ueniunt: iam terrenis caelestia 
 et magna paruis et caducis aeterna succedunt. quis hic anxietatis 
 et sollicitudinis locus est? quis inter haec trepidus et maestus. 
 est nisi cui spes et fides deest? eius est enim mortem timere 
 qui ad Christum nolit ire. eius est ad Christum nolle ire qui se 
 non credat cum Christo incipere regnare.

Scriptum est: iustum fide uiuere. si iustus es et fide 
 uiuis, si uere [in Deum] credis, cur non cum Christo futurus et 
 de Domini pollicitatione securus, quod ad Christum uoceris amplecteris 
 et quod diabolo careas gratularis? Simeon denique ille 
 iustus qui uere iustus fuit, qui fide plena Dei praecepta seruauit, 
 cum ei diuinitus responsum fuisset quod non ante moreretur 
 quam Christum uidisset et Christus infans in templum cum 
 matre uenisset, agnouit in spiritu natum esse iam Christum, de 
 quo sibi fuerat ante praedictum: quo uiso sciuit se cito esse moriturum. 
 laetus itaque de morte iam proxima et de uicina

 

 


 
 arcessitione securus accepit in manus puerum et benedicens Deum 
 exclamauit et dixit: nunc diI:Å³ittis seruum tuum, Domine, 
 secundum uerbum tuum in pace, quoniam 
 uiderunt oculi mei salutarem tuum, probans scilicet 
 adque contestans tunc esse semis Dei pacem, tunc liberam, tunc 
 tranquillam quietem, quando de istis mundi turbinibus extracti 
 sedis et securitatis aeternae portum petiuimus, quando expuncta 
 hac morte ad immortalitatem uenimus. illa est enim nostra pax, 
 illa fida tranquillitas, illa stabilis et firma et perpetua securitas.

Ceterum quid aliud in mundo quam pugna aduersus diabolum 
 cotidie geritur, quam aduersus iacula eius et tela conflictationibus 
 adsiduis dimicatur? cum auaritia nobis, cum inpudicitia, 
 cum ira, cum ambitione congressio est, cum carnalibus uitiis, 
 cum inlecebris saecularibus adsidua et molesta luctatio. obsessa 
 mens hominis et undique diaboli infestatione uallata uix occurrit 
 singulis, uix resistit: si auaritia prostrata est, exsurgit libido: 
 si libido conpressa est, succedit ambitio: si ambitio contempta 
 est, ira exasperat, inflat superbia, uinolentia inuitat, inuidia 
 concordiam rumpit, amicitiam zelus abscidit. cogeris maledicere 
 quod diuina lex prohibet, conpelleris iurare quod non 
 licet.

Tot persecutiones cotidie animus patitur, tot periculis pectus; 
 urgetur: et delectat hic inter diaboli gladios diu stare? cum magis 
 concupiscendum sit et optandum ad Christum subueniente 
 uelocius morte properare ipso instruente nos et dicente: amen 
 amen dico uobis quoniam uos plorabitis et plangetis, 
 saeculum autem gaudebit: uos tristes eritis,

 

 


 
 sed tristitia uestra in laetitiam ueniet. quis non tristitia 
 carere optet, quis non ad laetitiam uenire festinet ? quando 
 autem in laetitiam ueniat nostra tristitia Dominus denuo ipse 
 declarat dicens: iterum uidebo uos, et gaudebit cor 
 uestrum et gaudium uestrum nemo auferet a uobis. 
 cum ergo Christum uidere gaudere sit nec possit esse gaudium 
 nostrum nisi quis uiderit Christum, quae caecitas animi quaeue 
 dementia est amare pressuras et poenas et lacrimas mundi et 
 non festinare potius ad gaudium quod numquam possit auferri.

Hoc autem fit, fratres dilectissimi, quia fides deest, quia 
 nemo credit esse uera quae promittit Deus qui uerax est, cuius 
 sermo credentibus aeternus et firmus est. si tibi uir grauis et laudabilis 
 aliquid polliceretur, haberes pollicenti fidem nec te falli 
 aut decipi ab eo crederes quem stare in sermonibus adque in 
 actibus suis scires. Deus tecum loquitur, et tu mente incredula 
 perfidus fluctuaris ? Deus de hoc mundo recedenti inmortalitatem 
 adque aeternitatem pollicetur, et dubitas? hoc est Deum omnino 
 non nosse, hoc est Christum credendi magistrum peccato incredulitatis 
 offendere, hoc est in ecclesia constitutum fidem in domo 
 fidei non habere.

Quantum prosit exire de saeculo Christus ipse salutis adque 
 utilitatis nostrae magister ostendit: qui cum discipuli eius contristarentur, 
 quod se iam diceret recessurum, locutus est ad 
 eos dicens: si me dilexissetis, gauderetis quoniam 
 uado ad patrem, docens et ostendens, cum cari quos diligimus 
 de saeculo exeunt, gaudendum potius quam dolendum.

 

 


 
 cuius rei memor beatus apostolus Paulus in epistula sua ponit et 
 dicit: mihi uiuere Christus est et mori lucrum, lucrum 
 maximum computans iam saeculi laqueis non teneri, iam 
 nullis peccatis et uitiis carnis obnoxium fieri, exemptum pressuris 
 angentibus et uenenatis diaboli faucibus liberatum ad laetitiam 
 salutis aeternae Christo uocante proficisci.

At enim quosdam mouet quod aequaliter cum gentilibus nostros 
 morbi istius ualitudo corripiat: quasi ad hoc crediderit 
 christianus, ut immunis a contactu malorum mundo et saeculo 
 feliciter perfruatur et non hic omnia aduersa perpessus ad futuram 
 laetitiam reseruetur. mouet quosdam quod sit nobis cum 
 ceteris mortalitas ista communis. quid enim nobis in hoc mundo 
 non commune cum ceteris, quamdiu adhuc secundum legem 
 primae natiuitatis manet caro ista communis ? quoadusque istic 
 in mundo sumus, cum genere humano carnis aequalitate coniungimur, 
 spiritu separamur. itaque donec corruptiuum istud induat 
 incorruptionem, et mortale hoc accipiat inmortalitatem, et spiritus 
 nos perducat ad Deum patrem, quaecumque sunt carnis incommoda 
 sunt nobis cum humano genere communia. sic cum 
 fetu sterili terra ieiuna est, neminem fames separat: sic cum 
 inruptione hostili ciuitas aliqua possessa est, omnes simul captiuitas 
 uastat, et quando imbrem nubila serena suspendunt, omnibus 
 siccitas una est, et cum nauem scopulosa saxa confringunt 
 nauigantibus naufragium sine exceptione commune est, et oculorum 
 dolor et impetus febrium et omnium ualitudo membrorum 
 cum ceteris communis est nobis, quamdiu portatur in saeculo 
 caro ista communis.

Quin immo si qua condicione, qua lege crediderit christianus 
 noscat et teneat, sciet plus sibi quam ceteris in saeculo laborandum, 
 cui magis sit cum diaboli inpugnatione luctandum. 
 docet et praemonet scriptura diuina dicens: fili, accedens 
 ad seruitutem Dei sta in iustitia et timore et praepara 
 animam tuam ad temptationem, et iterum: in 
 dolore sustine et in humilitate tua patientiam habe, 
 quoniam in igne probatur aurum et argentum.

Sic Iob post rerum damna, post pignerum funera uulneribus 
 quoque et uermibus grauiter adflictus non uictus est sed probatus, 
 qui in ipsis conflictationibus et doloribus suis patientiam religiosae 
 mentis ostendens ait: nudus exiui de matris utero, 
 nudus etiam ibo sub terram. Dominus dedit et Dominus 
 abstulit: sicut Domino uisum est, ita factum 
 est. sit nomen Domini benedictum. et cum eum uxor 
 quoque conpelleret, ut ui doloris inpatiens aliquid aduersus 
 Deum querula et inuidiosa uoce loqueretur, respondit et dixit: 
 tamquam una ex insipientibus mulieribus locuta 
 es. si bona excepimus de manu Domini, mala non 
 tolerabimus? in his omnibus quae contigerunt ei 
 nihil peccauit Iob labiis suis in conspectu Domini. 
 itaque illi Dominus Deus perhibet testimonium dicens: animaduertisti 
 puerum meum Iob? non enim est similis 
 illi quisquam in terris, homo sine querella, 
 uerus Dei cultor. et Tobias post opera magnifica, post misericordiae 
 suae multa et gloriosa praeconia caecitatem luminum 
 passus timens et benedicens in aduersis Deum per ipsam corporis 
 sui cladem creuit ad laudem, quem et ipsum uxor sua deprauare

 

 


 
 temptauit dicens: ubi sunt iustitiae tuae? ecce quae 
 pateris. at ille circa timorem Dei stabilis et firmus et ad omnem 
 tolerantiam passionis fide religionis armatus temptationi 
 uxoris inualidae in dolore non cessit, sed magis Deum patientia 
 maiore promeruit, quem postmodum Raphael angelus conlaudat 
 et dicit: opera Dei reuelare et confiteri honorificum 
 est. nam quando orabas tu et Sarra ego optuli memoriam 
 orationis uestrae in conspectu claritatis 
 Dei: et cum sepelires tu mortuos simpliciter, et 
 quia non es cunctatus exurgere et derelinquere 
 prandium tuum et abisti et condidisti mortuum, 
 et missus sum temptare te: et iterum me misit Deus 
 curare te et Sarram nurum tuam: ego enim sum 
 Raphael, unus ex septem angelis sanctis qui adsistimus 
 et conuersamur ante claritatem Dei.

Hanc tolerantiam iusti semper habuerunt, hanc apostoli disciplinam 
 de Domini lege tenuerunt non mussitare in aduersis sed 
 quaecumque in saeculo accidunt fortiter et patienter excipere, 
 cum Iudaeorum populus hinc semper offenderit, quod aduersus 
 Deum frequentius murmuraret, sicut testatur in Numeris Dominus 
 Deus dicens: desinat murmuratio eorum a me, 
 et non morientur. murmurandum non est in aduersis, fratres 
 dilectissimi, sed patienter et fortiter quidquid acciderit 
 sustinendum, cum scriptum sit: sacrificium Deo spiritus 
 contribulatus: cor contritum et humiliatum Deus 
 non despicit. in Deuteronomio quoque monet

 

 


 
 per Moysen Spiritus sanctus et dicit: Dominus Deus tuus uexabit te et 
 famem iniciet tibi, et cognoscetur in corde tuo 
 si bene custodieris praecepta eius siue non, et iterum: 
 temptat Dominus Deus uester uos ut sciat si diligitis 
 Dominum Deum uestrum ex toto corde uestro 
 et ex tota anima uestra.

Sic Abraham Deo placuit, quia ut placeret Deo nec amittere 
 filium timuit nec gerere parricidium recusauit. qui filium non 
 potes lege et sortem ortalitatis amittere, quid faceres, si filium 
 iubereris occidere? ad omnia te paratum facere timor Dei et 
 fides debet. sit licet rei familiaris amissio, sit de infestantibus 
 morbis adsidua membrorum et cruenta uexatio, sit de uxore, de 
 liberis, de excedentibus caris funebris et tristis auulsio: non 
 sint tibi offendicula ista sed proelia, nec debilitent aut frangant 
 christiani fidem, sed potius ostendant in conluctatione uirtutem, cum contemnenda sit omnis iniuria malorum praesentium fiducia 
 futurorum bonorum. nisi praecesserit pugna, non potest esse 
 uictoria, cum fuerit in pugnae congressione uictoria, tunc datur 
 uincentibus et corona. gubernator in tempestate dinoscitur, in 
 acie miles probatur. delicata iactatio est, cum periculum non est: 
 cum est conflictatio in aduersis, probatio est ueritatis. arbor quae 
 alta radice fundata est uentis incumbentibus non mouetur et nauis 
 quae forti conpage solidata est pulsatur fluctibus nec foratur, et 
 quando area fruges terit, uentos grana fortia et robusta contemnunt 
 inanes paleae flatu portante rapiuntur.

Sic et apostolus Paulus post naufragia, post flagella, post 
 carnis et corporis multa et grauia tormenta non uexari sed

 

 


 
 emendari se dicit aduersis, ut dum grauius adfligitur uerius probaretur. 
 datus est mihi, inquit, stimulus carnis meae, 
 angelus satanae qui me colafizet ut non extollar. 
 propter quod ter Dominum rogaui ut discederet a 
 me, et dixit mihi: sufficit tibi gratia mea. uirtus 
 enim in infirmitate perficitur. quando ergo infirmitas 
 et inbecillitas et uastitas aliqua grassatur, tunc uirtus nostra 
 perficitur, tunc fides si temptata perstiterit coronatur, sicut 
 scriptum est: uasa figuli probat fornax et homines 
 iustos temptatio tribulationis. hoc denique inter nos et 
 ceteros interest qui Deum nesciunt, quod illi in aduersis queruntur 
 et murmurant, nos aduersa non auocant a uirtutis et fidei 
 ueritate, sed conprobant in dolore.

Hoc quod nunc corporis uires solutus in fluxum uenter euiscerat, 
 quod in faucium uulnera conceptus medullitus ignis exaestuat, 
 quod adsiduo uomitu intestina quatiuntur, quod oculi ui 
 sanguinis inardescunt, quod quorundam uel pedes uel aliquae 
 membrorum partes contagio morbidae putredinis amputantur, 
 quod per iacturas et damna corporum prorumpente languore uel 
 debilitatur incessus uel auditus obstruitur uel caecatur aspectus, 
 ad documentum proficit fidei. contra tot inpetus uastitatis et 
 mortis inconcussis animi uirtutibus congredi quanta pectoris 
 magnitudo est, quanta sublimitas in ruinis humani generis 
 stare rectum nec cum eis quibus spes in Deum nulla est iacere 
 prostratum et gratulari magis et temporis munus amplecti, quod 
 dum nostram fidem firmiter promimus et labore tolerato ad

 

 

 

 


 
 Christum per angustam Christi uiam pergimus, praemium uiae 
 eius et fidei ipso iudicante capiamus. mori plane timeat, sed qui 
 ex aqua et spiritu non renatus gehennae ignibus mancipatur. 
 mori timeat qui non Christi cruce et passione censetur. mori 
 timeat qui ad secundam mortem de hac morte transibit. mori 
 timeat quem de saeculo recedentem perennibus poenis aeterna 
 flamma torquebit. mori timeat cui hoc mora longiore confertur, 
 ut cruciatus eius et gemitus interim differatur.

Multi ex nostris in hac mortalitate moriuntur, hoc est multi 
 ex nostris de saeculo liberantur. mortalitas ista Iudaeis et gentibus 
 et Christi hostibus pestis est, Dei seruis salutaris excessus 
 est. hoc quod sine ullo discrimine generis humani cum iniustis. 
 moriuntur et iusti, non est quod putetis malis et bonis interitum 
 esse communem. ad refrigerium iusti uocantur, ad supplicium 
 rapiuntur iniusti: datur uelocius tutela fidentibus, perfidis poena. 
 inprouidi et ingrati sumus, fratres dilectissimi, ad beneficia 
 diuina nec quid nobis conferatur agnoscimus. excedunt ecce in 
 pace tutae cum gloria sua uirgines uenientes antichristi minas et 
 corruptelas et lupanaria non timentes. pueri periculum lubricae 
 aetatis euadunt, ad continentiae adque innocentiae praemium 
 feliciter ueniunt. tormenta iam non timet delicata matrona metum 
 persecutionis et manus cruciatusque carnificis moriendi celeritate 
 lucrata. pauore mortalitatis et temporis accenduntur trepidi, constringuntur 
 remissi, excitantur ignaui, desertores conpelluntur 
 ut redeant, gentiles coguntur ut credant, uetus fidelium populus 
 ad quietem uocatur, ad aciem recens et copiosus exercitus robore

 


 
 fortiore colligitur pugnaturus sine metu mortis, cum proelium 
 uenerit, qui ad militiam tempore mortalitatis accedit.

Quid deinde illud, fratres dilectissimi, Quale est, quam pertinens, 
 quam necessarium, quod pestis ista et lues quae horribilis 
 et feralis uidetur explorat iustitiam singulorum et mentes 
 humani generis examinat, an infirmis seruiant sani, an propinqui 
 cognatos pie diligant, an misereantur seruorum languentium 
 domini, an deprecantes aegros non deserant medici, an feroces 
 uiolentiam suam conprimant, an rapaces auaritiae furentis insatiabilem 
 semper ardorem uel metu mortis extinguant, an ceruicem 
 flectant superbi, an audaciam leniant inprobi, an pereuntibus 
 caris uel sic aliquid diuites largiantur et donent sine herede 
 morituri. ut nihil aliud mortalitas ista contulerit , hoc christianis 
 et Dei seruis plurimum praestitit quod martyrium coepimus 
 libenter adpetere, dum mortem discimus non timere. exercitia 
 sunt nobis ista, non funera: dant animo fortitudinis gloriam, 
 contemptu mortis praeparant ad coronam.

Sed fortasse aliquis opponat et dicat: choc me ergo in praesenti 
 mortalitate contristat quod qui paratus ad confessionem 
 fueram et ad tolerantiam passionis toto me corde et plena uirtute 
 deuoueram martyrio meo priuor, dum morte praeueniorJ. primo 
 in loco non est in tua potestate sed in Dei dignatione martyrium, 
 nec potes te dicere perdidisse quod nescis an merearis accipere. 
 tunc deinde Deus scrutator est renis et cordis et occultorum contemplator 
 et cognitor, uidet et conlaudat te et conprobat et qui 
 perspicit aput te paratam fuisse uirtutem reddit pro uirtute mercedem. 
 numquid Cain cum Deo munus offerret iam peremerat 
 fratrem? et tamen parricidium mente conceptum Deus prouidus 
 ante damnauit. ut illic cogitatio mala et perniciosa conceptio Deo

 

 


 
 prouidente prospecta est, ita et in Dei seruis, aput quos confessio 
 cogitatur et martyrium mente concipitur, animus ad bonum 
 deditus Deo iudice coronatur. aliud est martyrio animum deesse, 
 aliud animo defuisse martyrium. qualem te inuenit Dominus cum 
 uocat talem pariter et iudicat, quando ipse testetur et dicat: 
 et scient omnes ecclesiae quia ego sum scrutator 
 renis et cordis. nec enim sanguinem Deus nostrum sed fidem 
 quaerit. nam nec Abraham nec Isaac nec Iacob occisi sunt, sed 
 tamen fidei ac iustitiae meritis honorati inter patriarchas primi 
 esse meruerunt : ad quorum conuiuium congregatur quisque fidelis 
 et iustus et laudabilis inuenitur.

Meminisse debemus uolxmtatem nos non nostram sed Dei facere. 
 debere secundum quod nos Dominus cottidie iussit orare. quam 
 praeposterum est quamque peruersum, ut cum Dei uoluntatem 
 fieri postulemus, quando euocat nos et arcessit de hoc mundo 
 Deus, non statim uoluntatis eius imperio pareamus! obnitimur 
 et reluctamur et peruicacium more seruorum ad conspectum Domini 
 cum tristitia et maerore perducimur exeuntes istinc necessitatis 
 uinculo, non obsequio uoluntatis: et uolumus ab eo praemiis 
 caelestibus honorari ad quem uenimus inuiti. quid ergo 
 oramus et petimus ut adueniat regnum caelorum, si captiuitas 
 terrena delectat? quid precibus frequenter iteratis rogamus et 
 poscimus ut adceleret dies regni, si maiora desideria et uota potiora 
 sunt seruire istic diabolo quam regnare cum Christo ?

Denique ut manifestius diuinae prouidentiae indicia clareseerent 
 quod Dominus praescius futurorum suis consulat ad ueram 
 salutem, cum quidam de collegis et consacerdotibus nostris

 

 


 
 infirmitate defessus et de adpropinquante morte sollicitus commeatum 
 sibi precaretur, adstitit deprecanti et iam paene morienti iuuenis 
 honore et maiestate uenerabilis, statu celsus et clarus aspectu et 
 quem adsistentem sibi uix possit humanus aspectus oculis carnalibus 
 intueri, nisi quod talem uidere iam poterat de saeculo recessurus. 
 adque ille non sine quadam animi et uocis indignatione 
 infremuit et dixit: pati timetis, exire non uultis, quid faciam 
 uobis?> increpantis uox et monentis, qui de persecutione sollicitus, 
 de arcessitione securus non consentit ad praesens desiderium 
 sed consulit in futurum. audiuit frater noster et collega 
 moriturus quod ceteris diceret. nam qui moriturus audiuit, ad 
 hoc audiuit ut diceret: audiuit non sibi ille sed nobis. nam quid 
 disceret iam recessurus? didicit immo remanentibus, ut dum 
 sacerdotem qui commeatum petebat increpitum esse conperimus, 
 quid cunctis expediat nosceremus.

Nobis quoque ipsis minimis et extremis quotiens reuelatum 
 est, quam frequenter adque manifeste de Dei dignatione praeceptum 
 est, ut contestarer adsidue, ut publice praedicarem fratres 
 nostros non esse lugendos arcessitione dominica de saeculo 
 liberatos, cum sciamus non amitti sed praemitti, recedentes 
 praecedere, ut proficiscentes, ut nauigantes solent, desiderari 
 eos debere, non plangi nec accipiendas esse hic atras uestes, 
 quando illi ibi indumenta alba iam sumpserint, occasionem dandam 
 non esse gentilibus, ut nos merito ac iure reprehendant, 
 quod quos uiuere aput Deum dicimus ut extinctos et perditos 
 lugeamus et fidem quam sermone et uoce depromimus cordis et 
 pectoris testimonio non probemus. spei nostrae et fidei

 


 
 praeuaricatores sumus, si simulata, si ficta, si fucata uidentur esse 
 quae dicimus. nihil prodest uerbis praeferre uirtutem et factis 
 destruere ueritatem.

Inprobat denique apostolus Paulus et obiurgat et culpat, si 
 qui contristentur excessu suorum. nolumus, inquit, ignorare uos, fratres, de dormientibus, ne contristemini sicut 
 et ceteri qui non habent spem. si enim credimus 
 quia Iesus mortuus est et resurrexit, sic et Deus 
 eos qui dormierunt in Iesu adducet cum eo. eos contristari 
 dicit in excessu suorum qui spem non habent. qui autem 
 spe uiuimus et in Deum credimus et Christum passum esse pro 
 nobis et resurrexisse confidimus in Christo manentes et per ipsum 
 adque in ipso resurgentes quid aut ipsi recedere istinc de saeculo 
 nolumus aut nostros recedentes quasi perditos lugemus et 
 dolemus? ipso Christo Domino et Deo nostro monente et dicente: 
 ego sum resurrectio. qui credit in me, licet moriatur, 
 uiuet et omnis qui uiuit et credit in me non 
 morietur in aeternum. si in Christo credimus, fidem uerbis 
 et promissis eius habeamus: ut non morituri in aeternum ad 
 Christum, cum quo et uicturi et regnaturi semper sumus, laeta 
 securitate ueniamus.

Quod interim morimur, ad inmortalitatem morte transgredimur 
 nec potest uita aeterna succedere, nisi hinc contigerit exire. 
 non est exitus iste sed transitus et temporali itinere decurso ad 
 aeterna transgressus. quis non ad meliora festinet ? quis non

 

 


 
 mutari et reformari ad Christi speciem et ad caelestis gratiae dignitatem 
 citius exoptet? Paulo apostolo praedicante, nostra autem 
 conuersatio, inquit, in caelis est, unde et Dominum 
 expectamus Iesum Christum qui transformabit corpus 
 humilitatis nostrae conformatum corpori claritatis 
 suae. tales nos futuros et Christus Dominus pollicetur, 
 quando ut cum illo simus et cum illo in aeternis sedibus adque 
 in regnis caelestibus gaudeamus patrem pro nobis precatur 
 dicens: pater, quos mihi dedisti uolo ut ubi ego sum 
 et ipsi sint mecum et uideant claritatem quam 
 mihi dedisti priusquam mundus fieret. uenturus ad 
 Christi sedem, ad regnorum caelestium claritatem lugere non 
 debet et plangere sed potius secundum pollicitationem Domini, 
 secundum fidem ueri in profectione hac sua et translatione 
 gaudere.

Sic denique inuenimus et Enoch translatum esse qui Deo placuit, 
 sicut in Genesi testatur et loquitur scriptura diuina: et 
 placuit Enoch Deo et non est inuentus postmodum, 
 quia Deus illum transtulit. hoc fuit placuisse in conspectu 
 Dei de hoc contagio saeculi meruisse transferri. sed et per 
 Salomonem docet Spiritus sanctus eos qui Deo placeant maturius 
 istinc eximi et citius liberari, ne dum in isto mundo diutius inmorantur 
 mundi contactibus polluantur: raptus est [inquit] 
 ne malitia mutaret intellectum illius. placita enim 
 erat Deo anima eius. propter hoc properauit educere 
 eum de media iniquitate. sic et in psalmis ad Deum

 

 


 
 properat spiritali fide Deo suo anima deuota, sicut scriptum est: 
 quam dilectissimae habitationes tuae, Deus uirtutum. 
 desiderat et properat anima mea ad atria Dei.

Eius est in mundo diu uelle remanere quem mundus oblectat, 
 quem saeculum blandiens adque decipiens inlecebris terrenae uoluptatis 
 inuitat. porro cum mundus oderit christianum, quid 
 amas eum qui te odit et non magis sequeris Christum qui te et 
 redemit et diligit? Iohannes in epistula sua clamat et loquitur 
 et ne carnalia desideria sectantes mundum diligamus hortatur. 
 nolite, inquit, diligere mundum neque ea quae in 
 mundo sunt. si qui dilexerit mundum, non est caritas 
 patris in illo: quia omne quod in mundo est 
 concupiscentia carnis est et concupiscentia oculorum 
 et ambitio saeculi quae non est a patre sed ex 
 concupiscentia mundi. et mundus transibit et concupiscentia 
 eius: qui autem fecerit uoluntatem Dei 
 manet in aeternum, quomodo et Deus manet in 
 aeternum. potius, fratres dilectissimi, mente integra, fide 
 firma, uirtute robusta parati ad omnem uoluntatem Dei simus, 
 pauore mortis exclusi immortalitatem quae sequitur cogitemus. 
 hoc nos ostendamus esse quod credimus, ut nec carorum lugeamus 
 excidium et cum arcessitionis propriae dies uenerit incunctanter 
 et libenter ad Dominum ipso uocante ueniamus.

Quod cum semper faciendum fuerit Dei semis, nunc fieri multo 
 magis debet corruente iam mundo et malorum infestantium turbinibus 
 obsesso, ut qui cernimus coepisse iam grauia et scimus 
 inminere grauiora lucrum maximum conputemus, si istinc

 

 


 
 uelociter recedamus. si in habitaculo tuo parietes uetustate nutarent, 
 tecta desuper tremerent, domus iam fatigata, iam lassa 
 aedificiis senectute labentibus ruinam proximam minaretur, nonne 
 omni celeritate migrares? si nauigante te turbida et procellosa 
 tempestas fluctibus uiolentius excitatis praenuntiaret futura naufragia, 
 nonne portum uelocius peteres? mundus ecce nutat et 
 labitur et ruinam sui non iam senectute rerum sed fine testatur: 
 et tu non Deo gratias agis, non tibi gratularis quod exitu maturiore 
 subtractus ruinis et naufragiis et plagis imminentibus 
 exuaris ?

Considerandum est, fratres dilectissimi, et identidem cogitandum 
 renuntiasse nos mundo et tamquam hospites et peregrinos 
 hic interim degere. amplectamur diem qui adsignat singulos domicilio 
 suo, qui nos istinc ereptos et laqueis saecularibus exsolutos 
 paradiso restituit et regno. quis non peregre constitutus 
 properet in patriam regredi? quis non ad suos nauigare festinans 
 uentum prosperum cupidius optet, ut uelociter caros liceat amplecti? 
 patriam nos nostram paradisum conputamus, parentes 
 patriarchas habere iam coepimus: quid non properamus et currimus, 
 ut patriam nostram uidere, ut parentes salutare possimus? 
 magnus illic nos carorum numerus expectat, parentum, fratrum, 
 filiorum frequens nos et copiosa turba desiderat iam de sua incolumitate 
 secura, adhuc de nostra salute sollicita. ad horum conspectum 
 et conplexum uenire quanta et illis et nobis in commune 
 laetitia est, qualis illic caelestium regnorum uoluptas sine 
 timore moriendi et cum aeternitate uiuendi quam summa et perpetua 
 felicitas! illic apostolorum gloriosus chorus, illic

 


 
 prophetarum exultantium numerus, illic martyrum innumerabilis populus 
 ob certaminis et passionis gloriam et uictoriam coronatus, 
 triumphantes uirgines quae concupiscentiam carnis et corporis 
 continentiae robore subegerunt, remunerati misericordes qui alimentis 
 et largitionibus pauperum iustitiae opera fecerunt, qui 
 dominica praecepta seruantes ad caelestes thesauros terrena patrimonia 
 transtulerunt. ad hos, fratres dilectissimi, auida cupiditate 
 properemus, ut cum his cito esse, ut cito ad Christum uenire contingat 
 optemus. hanc cogitationem nostram Deus uideat, hoc 
 propositum mentis et fidei Christus aspiciat daturus eis caritatis 
 suae ampliora praemia quorum circa se fuerint desideria maiora.