Librum de Bono Coniugali nuper edidimus, in quo 
 etiam Christi uirgines commonuimus atque monuimus, ne 
 propter excellentiam muneris amplioris, quod diuinitus acceperunt, 
 contemnant in sui conparatione patres et matres populi 
 dei hominesque illos, quos tamquam oliuam commendat apostolus, 
 ne superbiat insertus oleaster, qui uenturo Christo 
 etiam filiorum propagatione seruiebant, ideo meriti inferioris 
 esse arbitrentur, quia iure diuino continentia conubio et nuptiis 
 pia uirginitas anteponitur. in illis quippe parabantur et parturiebantur 
 futura, quae nunc impleri mirabiliter et efficaciter 
 cernimus, quorum etiam uita coniugalis prophetica fuit: unde

 

 
 
 
 non consuetudine humanorum uotorum atque gaudiorum, sed 
 ualde profundo consilio dei in quibusdam eorum fecunditas 
 honorari, in quibusdam etiam fecundari sterilitas meruit. hoc 
 uero tempore quibus dictum est: si se non continent, 
 nubant, non adhibenda est exhortatio, sed consolatio, quibus 
 autem dictum est: qui potest capere capiat, exhortandi 
 sunt, ne terreantur, et terrendi, ne extollantur. non solum 
 ergo praedicanda est uirginitas, ut ametur, uerum etiam monenda, 
 ne infletur.

Hoc isto sermone suscepimus; adiuuet Christus, uirginis 
 filius et uirginum sponsus, uirginali utero corporaliter 
 natus, uirginali conubio spiritaliter coniugatus. cum igitur ipsa 
 uniuersa ecclesia uirgo sit desponsata uni uiro Christo, sicut 
 dicit apostolus, quanto digna sunt honore membra eius, quae 
 hoc custodiunt etiam in ipsa carne, quod tota custodit in 
 fide, quae imitatur matrem uiri sui et domini sui! nam 
 ecclesia quoque et mater et uirgo est; cuius enim integritati 
 consulimus, si uirgo non est? cuius prolem adloquimur, si 
 mater non est? Maria corporaliter caput huius corporis peperit, 
 ecclesia spiritaliter membra illius capitis parit. in utraque 
 uirginitas fecunditatem non inpedit, in utraque fecunditas 
 uirginitatem non adimit. proinde cum ecclesia uniuersa sit 
 sancta et corpore et spiritu, nec tamen uniuersa sit corpore 
 uirgo, sed spiritu, quanto sanctior est in his membris, ubi 
 uirgo est et corpore et spiritu!

Scriptum est in euangelio, quod mater et fratres 
 Christi, hoc est consanguinei carnis eius, cum illi nuntiati 
 fuissent et foris expectarent, quia non possent eum adire prae 
 turba, ille respondit: quae est mater mea aut qui sunt 
 fratres mei? extendens manum super discipulos 
 suos ait: hi sunt fratres mei; et quicumque fecerit 
 uoluntatem patris mei, ipse mihi frater et mater 
 et soror est, quid aliud nos docens nisi carnali cognationi 
 genus nostrum spiritale praeponere nec inde beatos esse 
 homines, si iustis et sanctis carnis propinquitate iunguntur, 
 sed si eorum doctrinae ac moribus oboediendo atque imitando 
 cohaerescunt? beatior ergo Maria percipiendo fidem Christi 
 quam concipiendo carnem Christi. nam et dicenti cuidam: 
 beatus uenter qui te portauit, ipse respondit: immo 
 beati qui audiunt uerbum dei et custodiunt. denique 
 fatribus eius, id est secundum carnem cognatis, qui non in 
 eum crediderunt, quid profuit illa cognatio? sic et materna 
 propinquitas nihil Mariae profuisset, nisi felicius Christum 
 corde quam carne gestasset.

Ipsa quoque uirginitas eius ideo gratior et acceptior, 
 quia non eam conceptus Christus uiro uiolaturo quam

 

 
 
 
 conseruaret ipse praeripuit, sed priusquam conciperetur iam deo 
 dicatam de qua nasceretur elegit. hoc indicant uerba, quae 
 sibi fetum adnuntianti angelo Maria reddidit. quomodo, 
 inquit, fiet istud, quoniam uirum non cognosco? 
 quod profecto non diceret, nisi deo uirginem se ante uouisset. 
 sed quia hoc Israhelitarum mores adhuc recusabant, desponsata 
 est uiro iusto, non uiolenter ablaturo, sed potius contra 
 uiolentos custodituro quod illa iam uouerat. quamquam etiamsi 
 hoc solum dixisset: quomodo fiet istud? nec addidisset: 
 quoniam uirum non cognosco, non quaesisset utique, 
 promissum sibi filium quomodo femina paritura esset, si concubitura 
 nupsisset. poterat et iuberi uirgo permanere, in qua 
 dei filius formam serui congruenti miraculo acciperet; sed 
 exemplo sanctis futura uirginibus, ne putaretur sola uirgo esse 
 debuisse, quae prolem etiam sine concubitu concipere meruisset, 
 uirginitatem deo dicauit, cum adhuc quid esset conceptura 
 nesciret, ut in terreno mortalique corpore caelestis 
 uitae imitatio uoto fieret, non praecepto, amore eligendi, non 
 necessitate seruiendi. ita Christus nascendo de uirgine, quae, 
 antequam sciret quis de illa fuerat nasciturus, uirgo statuerat 
 permanere, uirginitatem sanctam adprobare maluit quam imperare. 
 ac sic etiam in ipsa femina, in qua formam serui 
 accepit, uirginitatem esse liberam uoluit.

Non est ergo, cur dei uirgines contristentur, quod 
 etiam ipsae uirginitate seruata matres carnis esse non possunt; 
 illum enim solum decenter uirginitas parere posset, qui in 
 sua natiuitate parem habere non posset. uerumtamen ille 
 unius sanctae uirginis partus omnium sanctarum uirginum est 
 decus, et ipsae cum Maria matres Christi sunt, si patris eius 
 faciunt uoluntatem. hinc enim et Maria laudabilius atque 
 beatius Christi mater est secundum supra memoratam eius 
 sententiam: quicumque facit uoluntatem patris mei 
 qui in caelis est, ipse mihi frater et soror et mater 
 est. has sibi omnes propinquitates in populo, quem redemit, 
 spiritaliter exhibet: fratres et sorores habet sanctos uiros et 
 sanctas feminas, quoniam sunt illi in caelesti hereditate coheredes. 
 mater eius est tota ecclesia, quia membra eius, id est 
 fideles eius per dei gratiam ipsa utique parit. item mater 
 eius est omnis anima pia faciens uoluntatem patris eius 
 fecundissima caritate in his quos parturit, donec in eis ipse 
 formetur. Maria ergo faciens uoluntatem dei corporaliter 
 Christi tantummodo mater est, spiritaliter autem et soror et 
 mater.

Ac per hoc illa una femina non solum spiritu, uerum 
 etiam corpore et mater et uirgo. et mater quidem spiritu

 

 
 
 
 non capitis nostri, quod est ipse saluator, ex quo magis illa 
 spiritaliter nata est, quia omnes qui in eum crediderint, 
 in quibus et ipsa est, recte filii sponsi appellantur, sed 
 plane mater membrorum eius, quod nos sumus, quia cooperata 
 est caritate, ut fideles in ecclesia nascerentur, quae 
 illius capitis membra sunt, corpore uero ipsius capitis mater. 
 oportebat enim caput nostrum propter insigne miraculum 
 secundum carnem nasci de uirgine, quo significaret membra 
 sua de uirgine ecclesia secundum spiritum nascitura. sola 
 ergo Maria et spiritu et corpore mater et uirgo, et mater 
 Christi et uirgo Christi; ecclesia uero in sanctis regnum dei 
 possessuris spiritu quidem tota mater Christi est, tota uirgo 
 Christi, corpore autem non tota, sed in quibusdam uirgo 
 Christi, in quibusdam mater, sed non Christi. et coniugatae 
 quippe fideles feminae et deo uirgines dicatae sanctis moribus 
 et caritate de corde puro et conscientia bona et fide 
 non ficta, quia uoluntatem patris faciunt, Christi spiritaliter 
 matres sunt; quae autem coniugali uita corporaliter pariunt, 
 non Christum, sed Adam pariunt et ideo currunt, ut sacramentis 
 inbuti Christi membra fiant partus earum, quoniam 
 quid pepererint norunt.

Hoc dixi, ne forte audeat fecunditas coniugalis cum 
 uirginali integritate contendere atque ipsam Mariam proponere 
 ac uirginibus dei dicere: illa in corpore duas res habuit 
 honorandas, uirginitatem et fecunditatem, quia et integra

 

 
 
 
 permansit et peperit; hanc felicitatem quoniam totam utraque 
 habere non potuimus, partitae sumus, ut uos sitis uirgines, 
 nos simus matres; uobis quod defit in prole, consoletur seruata 
 uirginitas, nobis prolis lucro amissa compensetur integritas. 
 haec uox fidelium coniugatarum ad sacras uirgines utcumque 
 ferenda esset, si christianos corpore parerent, ut hoc solo 
 esset Mariae fecunditas carnis excepta uirginitate praestantior, 
 quod illa ipsum caput horum membrorum, hae autem membra 
 illius capitis procrearent; nunc uero etiamsi tales hac uoce 
 contendant, quae ad hoc tantum uiris iunguntur atque miscentur, 
 ut filios habeant, nihilque aliud de filiis cogitant, nisi 
 ut eos Christo lucrentur, atque id mox ut potuerint faciunt, 
 non tamen christiani ex earum carne nascuntur, sed postea 
 fiunt ecclesia pariente per hoc, quod membrorum Christi 
 spiritaliter mater est, cuius etiam spiritaliter uirgo est. cui 
 sancto partui cooperantur et matres, quae non christianos 
 corpore pepererunt, ut fiant quod se corpore parere non potuisse 
 nouerunt; per hoc tamen cooperantur, ubi et ipsae uirgines 
 matresque Christi sunt, in fide scilicet, quae per dilectionem 
 operatur.

Nulla ergo carnis fecunditas sanctae uirginitati 
 etiam carnis conparari potest. neque enim et ipsa, quia uir- 
 19 cf. Gal. 5, 6 
 1 tota .41 utraque C1R71\': utraeque C2PKIZHSDB TJ.1IENbd 
 utr aeque A utraeque X 2 uirgines ut uos sitis MENX sitis] scitis 
 JR 3 scimus B desit GMBENX72b defuit 82 Csulitur S 
 seruata] et lata Z e.lata I et lata ex solata (an saluata?) C 4 pplis T 
 amissa. A 5 uox] uos T 6 solum GX 7 carnis xpi R 8 menbrorum 
 T hae. P hae et A hec BM haec K hec HE hee G N 
 mebra T 9 procreant KMENX etiamsi] si 7 talis K 10 ad 
 hoc] ab hoc C1 hoboc S ob hoc PK7HADRGTMENSbd tantum] 
 tamen MENX 11 nihilque K filis X 12 eos nos E id om. R 
 ut om. PTA1H1 13 non-fiunt om. I eorum SAl sed ex si 
 m. 2 H 14 quo C1 15 cui] cuius IZ 17 peperunt RX fiat T 
 18 quo operantur R ipse KR 21 foecunditas R uirginitate 
 A1

 

 
 
 
 ginitas est, sed quia deo dicata est, honoratur, quae licet in 
 carne seruetur, spiritus tamen religione ac deuotione seruatur. 
 ac per hoc spiritalis est etiam uirginitas corporis, quam uouet 
 et seruat continentia pietatis. sicut enim nemo inpudice utitur 
 corpore nisi spiritu prius concepta nequitia, ita nemo pudicitiam 
 seruat in corpore nisi spiritu prius insita castitate. porro 
 autem si pudicitia coniugalis, quamuis custodiatur in carne, 
 animo tamen, non carni tribuitur, quo praeside atque rectore 
 nulli praeter proprium coniugium caro ipsa miscetur, quanto 
 magis quantoque honoratius in animi bonis illa continentia 
 numeranda est, qua integritas carnis ipsi creatori animae et 
 carnis uouetur, consecratur, seruatur!

Nec illarum ergo fecunditas carnis, quae hoc tempore 
 nihil aliud in coniugio quam prolem requirunt, quam mancipent 
 Christo, pro amissa uirginitate compensari posse credenda 
 est. prioribus quippe temporibus uenturo secundum carnem 
 Christo ipsum genus carnis in ampla quadam et prophetica 
 gente necessarium fuit; nunc autem cum ex omni hominum 
 genere atque omnibus gentibus ad populum dei et ciuitatem 
 regni caelorum membra Christi colligi possint, sacram uirginitatem 
 qui potest capere, capiat et ea tantum, quae se 
 non continet, nubat. quid enim? si aliqua mulier diues multam 
 pecuniam huic bono operi inpendat, ut emat ex diuersis

 

 
 
 
 gentibus seruos, quos faciat christianos, nonne uberius atque 
 numerosius quam uteri quantalibet feracitate Christi membra 
 gignenda curabit? nec ideo tamen pecuniam suam conparare 
 muneri sacrae uirginitatis audebit. at si propter faciendos qui 
 nati fuerint christianos fecunditas carnis pro amissa uirginitate 
 merito compensabitur, fructuosius erit hoc negotium, si magno 
 pecuniario pretio uirginitas amittatur, quo pueri faciendi christiani 
 multo plures emantur, quam unius utero quamlibet 
 fertili nascerentur. 
 
 Quod si stultissime dicitur, habeant fideles nuptae 
 bonum suum, de quo in alio uolumine, quantum uisum est, 
 disseruimus, et honorent amplius, sicut rectissime consuerunt, 
 in sacris uirginibus melius earum, de quo isto sermone 
 disserimus.

Nam ne illo quidem debent continentium meritis se 
 conferre coniugia, quod ex eis uirgines procreantur; hoc enim 
 non coniugii bonum est, sed naturae, quae sic diuinitus 
 instituta est, ut ex quolibet humano utriusque sexus concubitu, 
 siue ordinato et honesto siue turpi et inlicito, nulla 
 femina nisi uirgo nascatur. nulla tamen sacra uirgo nascitur; 
 ita fit, ut uirgo nascatur etiam de stupro, sacra autem uirgo 
 nec de coniugio.

Nec nos hoc in uirginibus praedicamus, quod uirgines 
 sunt, sed quod deo dicatae pia continentia uirgines. 
 nam — quod non temere dixerim — felicior mihi uidetur

 

 
 
 
 nupta mulier quam uirgo nuptura; habet enim iam illa quod 
 ista adhuc cupit, praesertim si nondum uel sponsa cuiusquam 
 sit. illa uni studet placere, cui data est, haec multis, incerta 
 cui danda est; hoc uno pudicitiam cogitationis defendit a 
 turba, quod non adulterum, sed maritum quaerit in turba. 
 illa igitur uirgo coniugatae merito praeponitur, quae nec 
 multitudini se amandam proponit, cum amorem unius ex 
 multitudine inquirit, nec se uni iam conponit inuento, cogitans 
 quae sunt mundi, quomodo placeat uiro, sed speciosum 
 forma prae filiis hominum sic amauit, ut, quia eum 
 sicut Maria concipere carne non posset, ei corde concepto 
 etiam carnem integram custodiret. 
 
 Hoc genus uirginum nulla corporalis fecunditas protulit; 
 non est haec proles carnis et sanguinis. si harum 
 quaeritur mater, ecclesia est. non parit uirgines sacras nisi 
 uirgo sacra, illa quae desponsata est uni uiro casta exhiberi 
 Christo. ex illa non tota corpore, sed tota uirgine spiritu 
 nascuntur sanctae uirgines et corpore et spiritu.

Habeant coniugia bonum suum, non quia filios procreant, 
 sed quia honeste, quia licite, quia pudice, quia socialiter

 

 
 
 
 procreant et procreatos pariter, salubriter, instanter educant, quia 
 tori fidem inuicem seruant, quia sacramentum conubii non 
 uiolant. 
 
 Haec tamen omnia humani officii sunt munera; uirginalis 
 autem integritas et per piam continentiam ab omni concubitu 
 inmunitas angelica portio est et in carne corruptibili 
 incorruptionis perpetuae meditatio. cedat huic omnis fecunditas 
 carnis, omnis pudicitia coniugalis: illa non est in potestate, 
 illa non est in aeternitate: fecunditatem carnalem non habet 
 liberum arbitrium, pudicitiam coniugalem non habet caelum. 
 profecto habebunt magnum aliquid praeter ceteros in illa 
 communi inmortalitate, qui habent aliquid iam non carnis 
 in carne.

Vnde mirabiliter desipiunt, qui putant huius continentiae 
 bonum non esse necessarium propter regnum caelorum, sed 
 propter praesens saeculum, quod scilicet coniugia terrenis 
 curis pluribus atque artioribus distenduntur, qua molestia 
 uirgines et continentes carent: quasi ob hoc tantum melius 
 sit non coniugari, ut huius temporis relaxentur angustiae, non 
 quod in futurum saeculum aliquid prosit. hanc uanam sententiam 
 ne cordis propria uanitate protulisse uideantur, adhibent 
 ex apostolo testimonium, ubi ait: de uirginibus autem 
 praeceptum domini non habeo, consilium autem 
 do tamquam misericordiam consecutus a deo,

 

 
 
 
 ut fidelis essem. existimo itaque hoc bonum esse 
 propter praesentem necessitatem, quia bonum 
 est homini sic esse. ecce, inquiunt, ubi manifestat apostolus 
 hoc propter praesentem necessitatem bonum esse, non 
 propter futuram aeternitatem. quasi praesentis necessitatis 
 rationem haberet apostolus, nisi prouidens et consulens in 
 futurum, cum omnis eius dispensatio nonnisi ad uitam aeternam 
 uocet.

Praesens ergo est uitanda necessitas, sed tamen 
 quae aliquid bonorum inpedit futurorum: qua necessitate uita 
 cogitur coniugalis cogitare quae mundi sunt, quomodo placeat 
 uir uxori uel uxor uiro, non quod ea separent a regno dei, 
 sicut sunt peccata, quae ideo praecepto, non consilio cohibentur, 
 quia domino praecipienti non oboedire damnabile est; sed 
 illud, quod in ipso dei regno amplius haberi posset, si amplius 
 cogitaretur quomodo placendum esset deo, minus erit utique, 
 cum hoc ipsum minus coniugii necessitate cogitatur. 
 ideo, de uirginibus, inquit, praeceptum domini non 
 habeo; praecepto enim quisquis non obtemperat, reus est 
 et debitor poenae. proinde quia uxorem ducere uel nubere 
 peccatum non est, si autem peccatum esset, praecepto 
 uetaretur, propterea praeceptum domini de uirginibus nullum 
 est. sed quoniam deuitatis remissisue peccatis adeunda 
 est uita aeterna, in qua est quaedam egregia gloria non

 

 
 
 
 omnibus in aeternum uicturis, sed quibusdam ibi tribuenda, 
 cui consequendae parum est liberatum esse a peccatis, nisi 
 aliquid ipsi liberatori uoueatur, quod non sit criminis non 
 uouisse, sed uouisse ac reddidisse sit laudis, consilium, 
 inquit, do, tamquam misericordiam consecutus a 
 deo, ut fidelis essem; neque enim inuidere debeo fidele 
 consilium, qui non meis meritis, sed dei misericordia sum 
 fidelis; existimo itaque hoc bonum esse propter 
 praesentem necessitatem. hoc, inquit, unde praeceptum 
 domini non habeo, sed consilium do, hoc est (de uirginibus 
 existimo bonum esse\' propter praesentem necessitatem. noui 
 enim quid praesentis temporis, cui coniugia seruiunt, necessitas 
 cogat, ut ea quae dei sunt minus cogitentur, quam 
 sufficit adipiscendae illi gloriae, quae non erit omnium quamuis 
 in aeterna uita ac salute manentium; stella enim ab 
 stella differt in gloria. sic et resurrectio mortuorum. 
 bonum est ergo homini sic esse.

Deinde adiungit idem apostolus et dicit: adligatus 
 es uxori? ne quaesieris solutionem; solutus 
 es ab uxore? ne quaesieris uxorem. horum duorum 
 quod prius posuit ad praeceptum pertinet, contra quod non 
 licet facere. non enim licet dimittere uxorem nisi ex causa

 

 
 
 
 fornicationis, sicut in euangelio ipse dominus dicit. illud 
 autem, quod addidit: solutus es ab uxore? ne quaesieris 
 uxorem, consilii sententia est, non praecepti; licet itaque 
 facere, sed melius est non facere. denique continuo subiecit: 
 et si acceperis uxorem, non peccasti; et si nupserit 
 uirgo, non peccat. illud autem prius cum dixisset: 
 adligatus es uxori? ne quaesieris solutionem, numquid 
 addidit: et si solueris, non peccasti? iam enim supra 
 dixerat: his autem qui sunt in coniugio praecipio 
 non ego sed dominus, uxorem a uiro non discedere: 
 quodsi discesserit, manere innuptam aut uiro suo 
 reconciliari; fieri enim potest, ut non sua culpa, sed 
 mariti discedat. deinde ait: et uir uxorem ne dimittat, 
 quod nihilominus ex praecepto domini posuit, nec ibi addidit: 
 et si dimiserit, non peccat. praeceptum est enim hoc, cui non 
 oboedire peccatum est, non consilium, quo si uti nolueris, 
 minus boni adipisceris, non mali aliquid perpetrabis. propterea 
 cum dixisset: solutus es ab uxore? ne quaesieris 
 uxorem, quia non praecipiebat, ne malum fieret, sed consulebat, 
 ut melius fieret, continuo subiunxit: et si acceperis 
 uxorem, non peccasti; et si nupserit uirgo, non 
 peccat.

Addidit tamen: tribulationem autem carnis 
 habebunt huius modi, ego autem uobis parco, hoc

 

 
 
 
 modo exhortans ad uirginitatem continentiamque perpetuam, 
 ut aliquantulum a nuptiis etiam deterreret, modeste sane, non 
 tamquam a re mala et inlicita, sed tamquam ab onerosa ac 
 molesta. aliud est enim admittere carnis turpitudinem, aliud 
 habere carnis tribulationem: illud est criminis facere, hoc 
 laboris est pati, quem plerumque homines etiam pro officiis 
 honestissimis non recusant. sed pro habendo coniugio iam 
 hoc tempore, quo non per carnis propaginem uenturo Christo 
 ipsius prolis propagatione seruitur, istam tribulationem carnis, 
 quam nupturis praedicit apostolus, suscipere tolerandam perstultum 
 esset, nisi metueretur incontinentibus, ne temptante 
 satana in peccata damnabilia laberentur. quod autem se dicit 
 eis parcere, quos ait tribulationem carnis habituros, nihil 
 mihi interim sanius occurrit. quam eum noluisse aperire et 
 explicare uerbis eandem ipsam carnis tribulationem, quam 
 praenuntiauit eis qui eligunt nuptias in suspicionibus zeli 
 coniugalis, in procreandis filiis atque nutriendis, in timoribus 
 et maeroribus orbitatis. quotus enim quisque, cum se conubii 
 uinculis adligauerit, non istis trahatur atque agitetur affectibus? 
 quos neque nos exaggerare debemus, ne ipsis non parcamus, 
 quibus parcendum extimauit apostolus.

Tantum per hoc, quod breuiter posui, cautum 
 fieri lectorem oportuit aduersus eos, qui in hoc, quod scriptum 
 est: tribulationem autem carnis habebunt huius 
 modi, ego autem uobis parco, nuptiis calumniantur. 
 quod eas ex obliquo sententia ista damnauerit; uelut ipsam 
 damnationem noluerit dicere, cum ait: ego autem uobis 
 parco, ut uidelicet, cum istis parcit, animae suae non pepercerit, 
 si mentiendo dixit: et si acceperis uxorem, non 
 peccasti; et si nupserit uirgo, non peccat. quod qui 
 de sancta scriptura credunt uel credi uolunt, tamquam uiam 
 sibi muniunt ad mentiendi licentiam uel ad defensionem suae 
 peruersae opinionis, ubicumque aliud sentiunt quam sana 
 doctrina postulat. si quid enim manifestum de diuinis libris 
 prolatum fuerit, quo eorum confutentur errores, hoc ad manum 
 habent uelut scutum, quo se aduersus ueritatem quasi tuentes 
 nudent a diabolo uulnerandos, ut dicant hoc auctorem libri 
 non uerum dixisse, alias ut infirmis parceret, alias ut contemptores 
 terreret, sicut occurrerit causa, qua eorum peruersa 
 sententia defendatur. atque ita dum ea, quae opinantur, defendere 
 quam corrigere malunt, scripturarum sanctarum auctoritatem 
 frangere conantur, qua una omnes ceruices superbae 
 duraeque franguntur.

Vnde sectatores et sectatrices perpetuae

 

 
 
 
 continentiae et sacrae uirginitatis admoneo, ut bonum suum ita 
 praeferant nuptiis, ne malum iudicent nuptias, neque fallaciter, 
 sed plane ueraciter ab apostolo dictum nouerint: qui dat 
 nuptum, bene facit; et qui non datnuptum, melius 
 facit. et si acceperis uxorem, non peccasti; et si 
 nupserit uirgo non peccat. et paulo post: beatior 
 autem erit, si sic permanserit, secundum meam 
 sententiam. et ne humana sententia putaretur, adiungit: 
 puto autem, et ego spiritum dei habeo. haec domi- 
 nica, haec apostolica, haec uera, haec sana doctrina est, 
 sic eligere dona maiora, ne minora damnentur. melior est 
 in scriptura dei ueritas dei quam in cuiusquam mente aut 
 carne uirginitas hominis. quod castum est sic ametur, ut 
 quod uerum est non negetur. nam quid mali non possunt 
 etiam de sua carne cogitare, qui credunt apostolicam linguam 
 eo ipso loco, ubi uirginitatem corporis commendabat, 
 a corruptione mendacii uirginem non fuisse? primitus ergo ac 
 maxime qui bonum uirginitatis eligunt, scripturas sanctas 
 firmissime teneant nihil esse mentitas ac per hoc etiam illud 
 uerum esse, quod dictum est: et si acceperis uxorem, 
 non peccasti; et si nupserit uirgo, non peccat. nec 
 putent minui tam magnum integritatis bonum, si nuptiae non 
 erunt malum. immo uero hinc sibi potius maioris gloriae

 

 
 
 
 palmam praeparatam esse confidat, quae non damnari, si 
 nuberet, timuit, sed honoratius coronari, quia non nuberet. 
 concupiuit. qui ergo sine coniugio permanere uoluerint, non 
 tamquam foueam peccati nuptias fugiant, sed tamquam collem 
 minoris boni transcendant, ut in maioris continentiae monte 
 requiescant. ea quippe lege collis iste inhabitatur, ut non 
 cum uoluerit quis emigret; mulier enim adligata est, 
 quamdiu uir eius uiuit. uerumtamen ad continentiam 
 uidualem ab ipso tamquam gradu conscenditur; propter uirginalem 
 uero uel declinandus est non consentiendo petitoribus 
 uel transiliendus praeueniendo petitores.

Ne quis autem putaret duorum operum, boni 
 atque melioris, aequalia fore praemia, propterea contra eos 
 disserendum fuit, qui quod ait apostolus: existimo autem 
 hoc bonum esse propter praesentem necessitatem. 
 ita interpretati sunt, ut non propter regnum caelorum, sed 
 propter saeculum praesens uirginitatem utilem dicerent; tamquam 
 in illa uita aeterna nihil ceteris amplius habituri essent, 
 qui hoc melius elegissent. in qua disputatione cum ad illud 
 ueniremus, quod idem apostolus ait: tribulationem autem 
 carnis habebunt huius modi, ego autem uobis 
 parco, in alios litigatores incurrimus, qui non aequales perpetuae 
 continentiae nuptias facerent, sed eas omnino damnarent. 
 nam cum error uterque sit, uel aequare sanctae uirginitati 
 nuptias uel damnare, nimis inuicem fugiendo duo isti

 

 
 
 
 errores aduersa fronte confligunt, quia ueritatis medium tenere 
 noluerunt: quo et certa ratione et sanctarum scripturarum 
 auctoritate nec peccatum esse nuptias inuenimus nec eas bono 
 uel uirginalis continentiae uel etiam uidualis aequamus. 
 
 Alii quippe adpetendo uirginitatem nuptias tamquam 
 adulterium detestandum esse putauerunt; alii uero defendendo 
 conubium excellentiam perpetuae continentiae nihil mereri 
 amplius quam coniugalem pudicitiam uoluerunt. quasi uel 
 Susannae bonum Mariae sit humiliatio uel Mariae maius bonum 
 Susannae debeat esse damnatio.

Absit ergo, ut ita dixerit apostolus nuptis siue nupturis: 
 ego autem uobis parco, tamquam noluerit dicere, quae 
 poena coniugatis in futuro saeculo debeatur; absit, ut a 
 Danihele de temporali iudicio liberatam Paulus mittat in 
 gehennam; absit, ut maritalis torus ei poena sit ante tribunal 
 Christi, cui fidem seruando elegit sub falsa accusatione adulterii 
 uel periclitari uel mori. quid egit uox illa: melius est 
 mihi incidere in manus uestras quam peccare in 
 conspectu dei, si deus eam fuerat, non quia pudicitiam 
 nuptialem seruabat, liberaturus, sed quia nupserat damnaturus?

 

 
 
 
 et nunc quotiens castitas coniugalis aduersus calumniatores 
 criminatoresque nuptiarum scripturae sanctae ueritate munitur, 
 totiens cum sancto spiritu contra falsos testes Susanna defenditur, 
 totiens a falso crimine liberatur et multo maiore negotio. 
 tunc enim uni coniugatae, nunc omnibus; tunc de occulto et 
 falso adulterio, nunc de uero et manifesto conubio crimen 
 intenditur; tunc una mulier ex eo quod iniqui seniores dicebant, 
 nunc omnes mariti et uxores ex eo, quod apostolus 
 dicere noluit, accusantur. damnationem quippe uestram, inquiunt, 
 tacuit, cum ait: ego autem uobis parco. quis 
 hoc? nempe ille, qui superius dixerat: et si acceperis 
 uxorem, non peccasti; et si nupserit uirgo, non 
 peccat. cur igitur in eo, quod modeste tacuit, coniugiorum 
 suspicamini crimen et in eo, quod aperte dixit, coniugiorum 
 non agnoscitis defensionem? an eos damnat tacitus, quos 
 locutus absoluit? nonne iam mitius accusatur Susanna non 
 de coniugio, sed de ipso adulterio quam doctrina apostolica 
 de mendacio? quid in tanto periculo faceremus, nisi tam 
 certum apertumque esset pudicas nuptias non debere damnari. 
 quam certum apertumque est sanctam scripturam non posse 
 mentiri?

Hic dicet aliquis: quid hoc pertinet ad sacram 
 uirginitatem uel perpetuam continentiam, cuius praedicatio isto 
 sermone suscepta est? cui respondeo primo, quod superius 
 commemoraui, ex hoc gloriam maioris illius boni esse

 

 
 
 
 maiorem, quod eius adipiscendae causa bonum coniugale 
 transcenditur, non peccatum coniugii deuitatur. alioquin perpetuae 
 continentiae non praecipue laudari, sed tantum non 
 uituperari sufficeret, si propterea teneretur, quoniam nubere 
 crimen esset. deinde quia non humana sententia, sed diuina 
 scripturae auctoritate ad tam excellens donum homines 
 exhortandi sunt, non mediocriter neque praetereunter agendum 
 est, ne cuiquam ipsa diuina scriptura in aliquo mentita uideatur. 
 dehortantur enim potius quam exhortantur uirgines sacras, 
 qui eas sic permanere nuptiarum damnatione conpellunt. unde 
 enim confidant uerum esse, quod scriptum est: et qui non 
 dat nuptum melius facit, si falsum putant esse, quod 
 iuxta superius nihilominus scriptum est: et qui dat uirginem 
 suam, bene facit? si autem loquenti scripturae de 
 nuptiarum bono indubitanter crediderint, eadem caelestis eloquii 
 ueracissima auctoritate firmatae ad melius suum feruenti ac 
 fidenti alacritate transcurrent. unde iam satis pro suscepto 
 negotio diximus et, quantum potuimus, demonstrauimus nec 
 illud, quod ait apostolus: existimo autem hoc bonum 
 esse propter praesentem necessitatem, sic esse accipiendum, 
 tamquam in hoc saeculo meliores sint sacrae uirgines 
 fidelibus coniugatis, in regno autem caelorum atque in futuro 
 saeculo pares sint, nec illud, ubi ait de nubentibus:

 

 
 
 
 tribulationem autem carnis habebunt huius modi, ego 
 autem uobis parco ita intellegendum, tamquam nuptiarum 
 peccatum et damnationem maluerit tacere quam dicere. harum 
 quippe duarum sententiarum singulas duo errores sibimet 
 contrarii non eas intellegendo tenuerunt. illam enim de praesenti 
 necessitate illi pro se interpretantur, qui nubentes non 
 nubentibus aequare contendunt, hanc uero, ubi dictum est: 
 ego autem uobis parco, illi, qui nubentes damnare praesumunt. 
 nos autem secundum scripturarum sanctarum fidem 
 sanamque doctrinam nec peccatum esse dicimus nuptias et 
 earum tamen bonum non solum infra uirginalem, uerum etiam 
 infra uidualem continentiam constituimus praesentemque necessitatem 
 coniugatorum non quidem ad uitam aeternam, uerumtamen 
 ad excellentem gloriam et honorem, qui perpetuae continentiae 
 reseruatur, inpedire eorum meritum dicimus neque 
 hoc tempore nisi eis, qui se non continent, nuptias expedire 
 tribulationemque carnis ex affectu carnali uenientem, sine quo 
 nuptiae incontinentium esse non possunt, nec tacere uoluisse 
 apostolum uera praemonentem nec plenius explicare hominum 
 infirmitati parcentem.

Nunc iam scripturarum diuinarum euidentissimis 
 testimoniis, quae pro nostrae memoriae modulo recordari 
 ualuerimus, clarius adpareat non propter praesentem huius 
 saeculi uitam, sed propter futuram, quae in regno caelorum 
 promittitur, perpetuam continentiam deligendam. quis autem

 
 
 
 hoc non aduertat in eo, quod paulo post idem apostolus ait: 
 qui sine uxore est, cogitat ea quae sunt domini, 
 quomodo placeat domino; qui autem matrimonio 
 iunctus est, cogitat ea quae sunt mundi, quomodo 
 placeat uxori. et diuisa est mulier innupta et 
 uirgo: quae innupta est, sollicita est quae sunt 
 domini, ut sit sancta et corpore et spiritu; quae 
 autem nupta est, sollicita est quae sunt mundi, 
 quomodo placeat uiro? non utique ait: cogitat ea, quae 
 securitatis sunt in hoc saeculo, ut sine grauioribus molestiis 
 tempus transigat; neque ad hoc diuisam dicit innuptam et uirginem 
 ab ea, quae nupta est, id est distinctam atque discretam, 
 ut innupta in hac uita secura sit propter temporales molestias 
 euitandas, quibus nupta non caret, sed, cogitat, inquit, 
 quae sunt domini, quomodo placeat domino, et: sollicita 
 est quae sunt domini, ut sit sancta et corpore 
 et spiritu. nisi forte usque adeo quisque insipienter contentiosus 
 est, ut conetur adserere non propter regnum caelorum, 
 sed propter praesens saeculum domino placere nos uelle aut 
 propter uitam istam, non propter aeternam esse sanctas et 
 corpore et spiritu. hoc credere quid est aliud nisi miserabiliorem 
 esse omnibus hominibus? sic enim apostolus ait: si in 
 hac uita tantum in sperantes sumusmiserabiliores 
 sumus omnibus hominibus. uero qui frangit

 

 

 

 
 
 
 panem suum esurienti, si tantum propter hanc uitam facit, 
 stultus est, et ille erit prudens, qui castigat corpus suum 
 usque ad continentiam, qua nec coniugio misceatur, si ei nihil 
 proderit in regno caelorum?

Postremo ipsum dominum audiamus euidentissimam 
 hinc sententiam proferentem. nam cum de coniugibus non 
 separandis nisi causa fornicationis diuine ac terribiliter loqueretur, 
 dixerunt ei discipuli: si talis est causa cum uxore. 
 non expedit nubere. quibus ille, non omnes, inquit, 
 capiunt uerbum hoc. sunt enim spadones qui ita 
 nati sunt; sunt autem alii qui ab hominibus facti 
 sunt; et sunt spadones qui se ipsos castrauerunt 
 propter regnum caelorum. qui potest capere, 
 capiat. quid ueracius, quid lucidius dici potuit? Christus 
 dicit, ueritas dicit, uirtus et sapientia dei dicit eos, qui pio 
 proposito ab uxore ducenda se continuerint, castrare se ipsos 
 propter regnum caelorum, et contra humana uanitas inpia 
 temeritate contendit eos, qui hoc faciunt, praesentem tantummodo 
 necessitatem molestiarum coniugalium deuitare, in regno 
 autem caelorum amplius quidquam ceteris non habere!

De quibus autem spadonibus loquitur deus 
 per Esaiam prophetam, quibus se dicit daturum in domo sua et 
 in muro suo locum nominatum, meliorem multo quam filiorum

 

 
 
 
 atque filiarum, nisi de his, qui se ipsos castrant propter 
 regnum caelorum? nam illis, quibus ipsum uirile membrum 
 debilitatur, ut generare non possint, sicut sunt eunuchi diuitum 
 et regum, sufficit utique, cum christiani fiunt et dei 
 praecepta custodiunt, eo tamen proposito sunt, ut coniuges 
 si potuissent haberent, ceteris in domo dei coniugatis fidelibus 
 adaequari, qui prolem licite pudiceque susceptam in dei timore 
 nutriunt, docentes filios suos, ut ponant in deo spem suam, 
 non autem accipere meliorem locum quam est filiorum atque 
 filiarum. neque enim uxores animi uirtute sed carnis necessitate 
 non ducunt. contendat sane qui uoluerit de his prophetam 
 spadonibus hoc praenuntiasse, qui corpore abscisi sunt, iste 
 quoque error causae quam suscepimus suffragatur. neque enim 
 spadones istos eis qui in domo eius non habent locum praetulit 
 deus, sed eis utique qui in filiis generandis coniugalis 
 uitae meritum seruant. nam cum dicit: dabo eis locum 
 multo meliorem, ostendit et coniugatis dari, sed multo 
 inferiorem. ut ergo concedamus in domo dei praedictos futuros 
 eunuchos secundum carnem, qui in populo Israhel non fuerunt, 
 quia et ipsos uidemus, cum iudaei non fiant, tamen fieri 
 christianos, nec de illis dixisse prophetam, qui proposito continentiae 
 coniugia non quaerentes se ipsos castrant propter 
 regnum caelorum: itane tanta dementia quisquam est contrarius 
 ueritati, ut in carne factos eunuchos meliorem quam 
 coniugati locum in domo dei habere credat et pio proposito

 

 

 
 
 
 continentes, corpus usque ad contemptas nuptias castigantes, 
 se ipsos non in corpore, sed in ipsa concupiscentiae radice 
 castrantes, caelestem et angelicam uitam in terrena mortalitate 
 meditantes, coniugatorum meritis pares esse contendat et 
 Christo laudanti eos, qui se ipsos castrauerunt, non propter 
 hoc saeculum, sed propter regnum caelorum christianus contradicat, 
 adfirmans hoc uitae praesenti esse utile, non futurae? 
 quid aliud istis restat, nisi ut ipsum regnum caelorum ad 
 hanc temporalem uitam, in qua nunc sumus, adserant pertinere? 
 cur enim non et in hanc insaniam progrediatur caeca 
 praesumptio? et quid hac adsertione furiosius? nam etsi 
 regnum caelorum aliquando ecclesia etiam quae hoc tempore 
 est appellatur, ad hoc utique sic appellatur, quia futurae uitae 
 sempiternaeque colligitur. quamuis ergo promissionem 
 habeat uitae praesentis et futurae, in omnibus tamen 
 bonis operibus suis non respicit quae uidentur, sed quae 
 non uidentur. quae enim uidentur, temporalia sunt: 
 quae autem non uidentur, aeterna.

Nec sane spiritus sanctus tacuit, quod contra 
 istos inpudentissime ac dementissime peruicaces apertum atque 
 inconcussum ualeret eorumque beluinum inpetum ab ouili 
 suo inexpugnabili munitione repelleret. cum enim dixisset de 
 spadonibus: dabo eis in domo mea et in muro meo

 

 
 
 
 locum nominatum, meliorem multo quam filiorum 
 atque filiarum, ne quis nimium carnalis existimaret aliquid 
 in his uerbis temporale sperandum, continuo subiecit: nomen 
 aeternum dabo eis, nec umquam deerit, tamquam 
 diceret: quid tergiuersaris inpia caecitas?- quid tergiuersaris? 
 quid serenitati ueritatis nebulas tuae peruersitatis offundis? 
 quid in tanta scripturarum luce tenebras unde insidieris inquiris? 
 quid temporalem tantummodo utilitatem promittis continentibus 
 sanctis? nomen aeternum dabo eis. quid ab 
 omni concubitu inmunes et eo quoque ipso, quo hinc sese 
 abstinent, ea quae sunt domini cogitantes, quomodo placeant 
 domino, ad terrenam commoditatem referre conaris? nomen 
 aeternum dabo eis. quid regnum caelorum, propter quod 
 se castrauerunt sancti spadones, in hac tantum uita intellegendum 
 esse contendis? nomen aeternum dabo eis. et si 
 forte hic ipsum aeternum pro diuturno conaris accipere, addo, 
 accumulo, inculco: n e.c umquam deerit. quid quaeris amplius? 
 quid dicis amplius? aeternum hoc nomen, quidquid 
 illud est, spadonibus dei, quod utique gloriam quandam propriam 
 excellentemque significat, non erit commune cum multis. 
 quamuis in eodem regno et in eadem domo constitutis. nam 
 ideo fortassis et nomen dictum est, quod eos, quibus datur, 
 distinguit a ceteris.

Quid sibi ergo uult, inquiunt, ille denarius, qui 
 opere uineae terminato aequaliter omnibus redditur, siue his, 
 qui ex prima hora, siue his, qui una hora operati sunt? quid 
 utique? nisi aliquid significat, quod omnes communiter habebunt, 
 sicuti est ipsa uita aeterna, ipsum regnum caelorum, 
 ubi erunt omnes, quos deus praedestinauit, uocauit, iustificauit. 
 glorificauit? oportet enim corruptibile hoc induere 
 incorruptionem et mortale hoc induere inmortalitatem. 
 hic est ille denarius, merces omnium; stella tamen 
 ab stella differt in gloria. sic et resurrectio mortuorum. 
 haec sunt merita diuersa sanctorum. si enim caelum 
 significaretur illo denario, nonne in caelo esse omnibus 
 est commune sideribus? et tamen alia est gloria solis. 
 alia gloria lunae, alia stellarum. si denarius ille pro 
 sanitate corporis poneretur, nonne, cum recte ualemus omnibus 
 membris, communis est sanitas et, si usque in mortem permaneat, 
 pariter et aequaliter omnibus inest? et tamen posuit 
 deus membra, singulum quodque eorum in corpore 
 prout uoluit, ut nec totum sit oculus nec totum auditus 
 nec totum odoratus et quidquid aliud habet suam proprietatem, 
 quamuis aequaliter habeat cum omnibus sanitatem. ita quia

 

 
 
 
 ipsa uita aeterna pariter erit omnibus sanctis, aequalis denarius 
 omnibus adtributus est; quia uero in ipsa uita aeterna distincte 
 fulgebunt lumina meritorum, multae mansiones sunt apud 
 patrem. ac per hoc in denario quidem non impari non uiuet 
 alius alio prolixius; in multis autem mansionibus honoratur 
 alius alio clarius.

Pergite itaque sancti dei, pueri ac puellae, 
 mares ac feminae, caelibes et innuptae, pergite perseueranter 
 in finem; laudate dominum dulcius, quem cogitatis uberius; 
 sperate felicius, cui seruitis instantius; amate ardentius, cui 
 placetis adtentius; lumbis accinctis et lucernis ardentibus expectate 
 dominum, quando ueniat a nuptiis. uos adferetis ad 
 nuptias agni canticum nouum, quod cantabitis in citharis 
 uestris. non utique tale, quale cantat uniuersa terra, cui 
 dicitur: cantate domino canticum nouum, cantate 
 domino uniuersa terra, sed tale, quale nemo poterit 
 dicere nisi uos. sic enim uos uidit in Apocalypsi quidam 
 prae ceteris dilectus ab agno, qui discumbere super pectus 
 eius solitus erat et bibebat et eructuabat mirabilia super

 

 
 
 
 caelestia uerbum dei. ipse uos uidit duodecies duodena milia 
 sanctorum citharoedorum inlibatae uirginitatis in corpore, inuiolatae 
 ueritatis in corde; et quia sequimini agnum quocumque 
 ierit, scripsit ille de uobis. quo ire putamus hunc agnum. 
 quo nemo eum sequi uel audeat uel ualeat nisi uos? quo 
 putamus eum ire? in quos saltus et prata? ubi credo sunt 
 gramina gaudia; non gaudia saeculi huius uana, insaniae mendaces, 
 nec gaudia qualia in ipso regno dei ceteris non uirginibus, 
 sed a ceterorum omnium gaudiorum sorte distincta, 
 gaudia uirginum Christi, de Christo, in Christo, cum Christo, 
 post Christum, per Christum, propter Christum. gaudia propria 
 uirginum Christi non sunt eadem non uirginum, quamuis 
 Christi; nam sunt aliis alia, sed nullis talia. ite in haec, sequimini 
 agnum, quia et agni caro utique uirgo. hoc enim in se 
 retinuit auctus, quod matri non abstulit conceptus et natus. 
 merito eum sequimini uirginitate cordis et carnis, quocumque 
 ierit. quid est enim sequi nisi imitari? quia Christus pro 
 nobis passus est, relinquens nobis exemplum, sicut 
 ait apostolus Petrus, ut sequamur uestigia eius. hunc in

 

 
 
 
 eo quisque sequitur, in quo imitatur: non in quantum ille 
 filius dei est unus, per quem facta sunt omnia, sed in quantum 
 filius hominis, quia oportebat, in se praebuit imitanda. 
 et multa in illo ad imitandum omnibus proponuntur, uirginitas 
 autem carnis non omnibus; non enim habent quid 
 faciant, ut uirgines sint, in quibus iam factum est, ut uirgines 
 non sint.

Sequantur itaque agnum ceteri fideles, qui 
 uirginitatem corporis amiserunt, non quocumque ille ierit, sed 
 quousque ipsi potuerint. possunt autem ubique, praeter cum 
 in decore uirginitatis incedit. beati pauperes spiritu, 
 imitamini eum, qui propter uos pauper factus est, 
 cum diues esset. beati mites, imitamini eum, qui dixit: 
 discite a me, quoniam mitis sum et humilis corde. 
 beati lugentes, imitamini eum, qui fleuit super Hierusalem. 
 beati qui esuriunt et sitiunt iustitiam, 
 imitamini eum, qui dixit: meus cibus est ut faciam 
 uoluntatem eius qui misit me. beati misericordes, 
 imitamini eum, qui uulnerato a latronibus et in uia iacenti 
 semiuiuo desperatoque subuenit. beati mundicordes, imitamini 
 eum, qui peccatum non fecit nec inuentus

 

 
 
 
 \'est dolus in ore eius. beati pacifici, imitamini eum, 
 qui pro suis persecutoribus dixit: pater, ignosce illis, 
 quia nesciunt quid faciunt. beati qui persecutionem 
 patiuntur propter iustitiam, imitamini eum, qui 
 pro uobis passus est, relinquens uobis exemplum, 
 ut sequamini uestigia eius. haec qui imitantur, in his 
 agnum sequuntur. sed certe etiam coniugati possunt ire per 
 ista uestigia, etsi non perfecte in eadem forma ponentes pedem, 
 uerumtamen in eisdem semitis gradientes.

Sed ecce ille agnus graditur itinere uirginali. 
 quomodo post eum ibunt qui hoc amiserunt, quod nullo modo 
 recipiunt? uos ergo, uos ite post eum, uirgines eius; uos et 
 illuc ite post eum, quia propter hoc unum quocumque ierit 
 sequimini eum. ad quodlibet enim aliud sanctitatis donum 
 quo eum sequantur hortari possumus coniugatos praeter hoc 
 quod inreparabiliter amiserunt. uos itaque sequimini eum 
 tenendo perseueranter, quod uouistis ardenter. facite cum 
 potestis, ne uirginitatis bonum a nobis pereat, cui facere nihil 
 potestis ut redeat. uidebit uos cetera multitudo fidelium. 
 quae agnum ad hoc sequi non potest, uidebit, nec inuidebit; 
 et conlaetando uobis, quod in se non habent, habebunt in 
 nobis. nam et illud canticum nouum proprium uestrum dicere 
 non poterit; audire autem poterit et delectari uestro tam

 

 
 
 
 excellenti bono. sed uos, qui et dicetis et audietis, quia et 
 hoc quod dicetis a uobis audietis, felicius exultabitis iucundiusque 
 regnabitis. de maiore tamen uestro gaudio nullus 
 maeror erit quibus hoc deerit. agnus quippe, quem uos quocumque 
 ierit sequimini, nec eos deseret qui eum quo uos 
 non ualent sequi. omnipotentem agnum loquimur. et uobis 
 praeibit et ab eis non abibit, cum erit deus omnia in 
 omnibus. et qui minus habebunt, a uobis non abhorrebunt. 
 ubi enim nulla est inuidentia, consors est differentia. praesumite 
 itaque, fidite, roboramini, permanete, qui uouetis et 
 redditis domino deo uestro uota perpetuae continentiae 
 non propter praesens saeculum, sed propter regnum caelorum.

Vos etiam qui hoc nondum uouistis, qui potestis 
 capere, capite; perseueranter currite. ut conprehendatis. 
 tollite hostias quisque suas et introite in atria domini, 
 non ex necessitate potestatem habentes uestrae uoluntatis. 
 neque enim sicut: non moechaberis, non occides, ita 
 dici potest: non nubes; illa exiguntur, ista offeruntur. si fiant 
 ista, laudantur; nisi fiant illa, damnantur. in illis dominus 
 debitum imperat uobis; in his autem quidquid amplius

 

 
 
 
 supererogaueritis, in redeundo reddet uobis. cogitate, quidquid illud 
 est, in muro eius locum nominatum meliorem multo quam 
 filiorum atque filiarum, cogitate illic nomen aeternum. quis 
 explicat quale nomen erit? quidquid tamen erit, aeternum erit. 
 hoc credendo et sperando et amando potuistis coniugia non 
 deuitare prohibita, sed transuolare concessa.

Vnde huius muneris magnitudo, ad quod capessendum 
 pro nostris uiribus hortati sumus, quanto est excellentius 
 atque diuinius, tanto magis admonet sollicitudinem nostram 
 non solum de gloriosissima castitate, uerum etiam de tutissima 
 humilitate aliquid loqui. cum ergo perpetuae continentiae 
 professores se coniugatis conparantes secundum scripturas 
 compererint eos infra esse et opere et mercede et uoto et 
 praemio, statim ueniat in mentem quod scriptum est: quanto 
 magnus es, tanto humila te in omnibus, et coram 
 deo inuenies gratiam. mensura humilitatis cuique ex 
 mensura ipsius magnitudinis data est: cui est periculosa 
 superbia, quae amplius amplioribus insidiatur. hanc sequitur 
 inuidentia, tamquam filia pedisequa; eam quippe superbia 
 continuo parit nec umquam est sine tali prole atque comite.

 

 
 
 
 quibus duobus malis, hoc est superbia et inuidentia, diabolus 
 diabolus est. itaque contra superbiam, matrem inuidentiae. 
 maxime militat uniuersa disciplina christiana. haec enim docet 
 humilitatem, qua et adquirat et custodiat caritatem. de qua 
 cum dictum esset: caritas non aemulatur, uelut si causam 
 quaereremus, unde fiat, ut non aemuletur, continuo subdidit: 
 non inflatur, tamquam diceret: ideo non habet inuidentiam, 
 quia nec superbiam. doctor itaque humilitatis Christus 
 primo semet ipsum exinaniuit formam serui accipiens, 
 in similitudine hominum factus et habitu 
 inuentus ut homo, humilauit semet ipsum, factus 
 oboediens usque ad mortem, mortem autem crucis. 
 ipsa uero doctrina eius, quam adtente insinuet humilitatem 
 atque huic praecipiendae uehementer insistat, quia explicare 
 facile possit atque in hanc rem demonstrandam testimonia 
 cuncta congerere? hoc facere conetur uel faciat, quisquis seorsum 
 de humilitate uoluerit scribere. huius autem operis aliud 
 propositum est, quod de tam magna re susceptum est, ut ei 
 maxime sit cauenda superbia.

Proinde pauca testimonia, quae dominus in 
 mentem dare dignatur, ex doctrina Christi de humilitate commemoro, 
 quae ad id quod intendi fortasse sufficiant. sermo

 

 
 
 
 eius, quem primum prolixiorem ad discipulos habuit, inde 
 coepit: beati pauperes spiritu, quoniam ipsorum 
 est regnum caelorum: quos sine ulla controuersia humiles 
 intellegimus. fidem centurionis illius ideo praecipue laudauit 
 nec se inuenisse in Israhel dixit tantam fidem, quia ille tam 
 humiliter credidit, ut diceret: non sum dignus, ut sub 
 tectum meum intres. unde nec Matthaeus ob aliud eum 
 dixit accessisse ad Iesum, cum apertissime Lucas insinuet, 
 quod non ad eum ipse uenerit, sed amicos suos miserit. nisi 
 quia fidelissima humilitate magis ipse accessit quam illi, quos 
 misit. unde et illud propheticum est: excelsus est dominus 
 et humilia respicit; excelsa autem a longe cognoscit, 
 utique tamquam non accedentia. hinc et illi mulieri Chananaeae 
 dicit:s o mulier, magna est fides tua! fiat tibi 
 sicut uis, quam superius canem appellauerat nec ei panem 
 filiorum proiciendum esse responderat. quod illa humiliter 
 accipiens dixerat: ita, domine; nam et canes edunt de 
 micis quae cadunt de mensa dominorum suorum. ac 
 sic quod adsiduo clamore non inpetrabat, humili confessione 
 promeruit. hinc illi duo proponuntur orantes in templo, unus 
 pharisaeus et alter publicanus, propter eos, qui sibi 
 iusti uidentur et spernunt ceteros, et enumerationi meritorum

 

 
 
 
 praefertur confessio peccatorum. et utique deo gratias agebat 
 pharisaeus ex his, in quibus sibi multum placebat. gratias, 
 inquit, tibi ago, quia non sum sicut ceteri homines, 
 iniusti, raptores, adulteri, sicut et publicanus iste. 
 ieiuno bis in sabbato, decimas do omnium quaecumque 
 possideo. publicanus autem de longinquo stabat 
 nec oculos ad caelum audebat leuare, sed percutiebat 
 pectus suum dicens: propitius esto mihi peccatori. 
 sequitur autem diuina sententia: amen dico uobis, descendit 
 iustificatus de templo publicanus magis quam 
 ille pharisaeus. deinde causa ostenditur. cur hoc iustum 
 sit: quoniam is qui se exaltat humilabitur, et qui se 
 humilat exaltabitur. fieri ergo potest, ut quisque et mala 
 uera deuitet et uera bona in se consideret et de his patri 
 luminum gratias agat, a quo descendit omne datum optimum 
 et omne donum perfectum, et tamen elationis uitio 
 reprobetur, si aliis peccatoribus maximeque peccata in oratione 
 confitentibus uel sola cogitatione, quae coram deo est, superbus 
 insultat, quibus non exprobratio cum inflatione, sed miseratio 
 sine desperatione debetur. quid illud quod quaerentibus inter 
 se discipulis, quisnam eorum maior esset, puerum paruulum

 

 
 
 
 constituit ante oculos eorum dicens: nisi fueritis sicut 
 puer iste, non intrabitis in regnum caelorum? nonne 
 humilitatem maxime commendauit et in ea meritum magnitudinis 
 posuit? uel cum filiis Zebedaei latera eius in sedium 
 sublimitate concupiscentibus ita respondit, ut passionis eius 
 calicem potius bibendum cogitarent, in quo se humilauit 
 usque ad mortem, mortem autem crucis, quam superbo 
 adpetitu praeferri ceteris postularent, quid ostendit nisi eis 
 se futurum altitudinis largitorem, qui eum doctorem humilitatis 
 antea sequerentur? iam uero quod exiturus ad passionem 
 lauit pedes discipulis monuitque apertissime ut hoc facerent 
 condiscipulis atque conseruis, quod eis fecisset magister et 
 dominus. quantum commendauit humilitatem! cui commendandae 
 etiam tempus illud elegit, quo eum proxime moriturum 
 cum magno desiderio contuebantur, hoc utique praecipue 
 memoria retenturi, quod magister imitandus ultimum demonstrasset. 
 at ille hoc fecit illo tempore, quod utique potuit et 
 aliis antea diebus, quibus cum eis fuerat conuersatus, quando 
 si fieret, hoc ipsum quidem traderetur, sed utique non sic 
 acciperetur..

Cum ergo christianis omnibus custodienda sit 
 humilitas, quandoquidem a Christo christiani appellantur, cuius

 

 
 
 
 euangelium nemo diligenter intuetur, qui non eum doctorem 
 humilitatis inueniat, tum maxime uirtutis huius sectatores et 
 conseruatores eos esse conuenit, qui magno aliquo bono ceteris 
 eminent, ut magnopere curent illud, quod primitus posui: 
 quanto magnus es, tanto humila te in omnibus, et 
 coram deo inuenies gratiam. proinde quia perpetua continentia 
 maximeque uirginitas magnum bonum est in sanctis 
 dei, uigilantissime cauendum est, ne superbia corrumpatur.

Curiosas et uerbosas malas innuptas Paulus apostolus 
 notat et hoc uitium uenire dicit ex otio. simul autem, inquit, 
 et otiosae esse discunt circuire domos; non solum 
 autem otiosae, uerum etiam curiosae et uerbosae, 
 loquentes quae non oportet. de his superius dixerat: iuniores 
 autem uiduas euita; cum enim in deliciis egerint 
 in Christo, nubere uolunt, habentes damnationem, quoniam 
 primam fidem irritam fecerunt, id est in eo quod 
 primo uouerant, non steterunt. 
 
 Nec tamen ait: nubunt, sed: nubere uolunt. 
 multas enim earum reuocat a nubendo non amor praeclari 
 propositi, sed aperti dedecoris timor, ueniens et ipse a superbia, 
 qua formidatur magis hominibus displicere quam deo. haec 
 igitur, quae nubere uolunt et ideo non nubunt, quia inpune

 

 

 

 
 
 
 non possunt, quae melius nuberent quam urerentur, id est 
 quam occulta flamma concupiscentiae in ipsa concupiscentia 
 uastarentur, quas paenitet professionis et piget confessionis, 
 nisi correctum cor dirigant et dei timore rursus libidinem 
 uincant, in mortuis deputandae sunt, sine in deliciis agant — 
 unde dicit apostolus: quae autem in deliciis agit, uiuens 
 mortua est — siue in laboribus atque ieiuniis nulla cordis 
 correctione superfluis et magis ostentationi quam emendationi 
 seruientibus. non ego talibus magnam curam humilitatis ingero, 
 in quibus superbia ipsa confunditur et conscientiae uulnere 
 cruentatur. nec ebriosis aut auaris aut alio quolibet damnabili 
 morbi genere iacentibus, cum habeant corporalis continentiae 
 professionem moribusque peruersis a suo nomine dissonent, 
 hanc magnam sollicitudinem piae humilitatis inpono: nisi forte 
 in his malis etiam ostentare se audebunt, quibus non sufficit, 
 quod eorum supplicia differuntur. nec de his ago in quibus 
 est quidam placendi adpetitus aut elegantiore uestitu, quam 
 tantae professionis necessitas postulat, aut capitis ligamento 
 notabili siue protumidis umbonibus capillorum siue tegminibus 
 ita teneris, ut retiola subter posita adpareant: his nondum

 

 
 
 
 de humilitate, sed de ipsa castitate uel integritate pudicitiae 
 danda praecepta sunt. da mihi profitentem perpetuam continentiam 
 atque his et huius modi omnibus carentem uitiis et 
 maculis morum, huic superbiam timeo, huic tam magno bono 
 ex elationis tumore formido. quo magis inest unde sibi placeat, 
 eo magis uereor, ne sibi placendo illi displiceat, qui superbis 
 resistit, humilibus autem dat gratiam.

Certe praecipuum magisterium et uirginalis 
 integritatis exemplum in ipso Christo contuendum est. quid 
 ergo amplius continentibus de humilitate praecipiam, quam 
 quod ille, qui omnibus dicit: discite a me, quoniam mitis 
 sum et humilis corde? cum magnitudinem suam supra 
 commemorasset [et], id ipsum uolens ostendere, quantus propter 
 nos quantillus effectus est, confiteor, inquit, tibi, domine 
 caeli et terrae, quoniam abscondisti haec a sapientibus 
 et reuelasti ea paruulis. ita, pater, quoniam sic 
 placitum est coram te. omnia mihi tradita sunt a 
 patre meo, et nemo cognoscit filium nisi pater, et 
 nemo cognoscit patrem nisi filius et cui uoluerit 
 f 11 ius reuelare. uenite ad me omnes, qui laboratis et 
 onerati estis, et ego uos reficiam. tollite iugum meum 
 super uos et discite a me quoniam mitis sum et 
 humilis corde. ille, cui omnia tradidit pater et quem nemo

 

 

 
 
 
 agnoscit nisi pater et qui patrem solus agnoscit et cui uoluerit 
 reuelare, non dicit: discite a me mundum fabricare aut 
 mortuos suscitare, sed: quia mitis sum et humilis corde. 
 o doctrinam salutarem! o magistrum dominumque mortalium. 
 quibus mors poculo superbiae propinata atque transfusa est! 
 noluit docere, quod ipse non esset, noluit iubere, quod ipse non 
 faceret. uideo te, bone Iesu, oculis fidei, quos aperuisti mihi, 
 tamquam in contione generis humani clamantem ac dicentem: 
 uenite ad me et discite a me. quid, obsecro te, per quem 
 facta sunt omnia, fili dei, et idem qui factus es inter omnia, 
 fili hominis, quid ut discamus a te, uenimus ad te? quoniam 
 mitis sum, inquit, et humilis corde. hucine redacti sunt 
 omnes thesauri sapientiae et scientiae absconditi in 
 te, ut hoc pro magno discamus a te, quoniam mitis es et 
 humilis corde? itane magnum est esse paruum, ut nisi a te. 
 qui tam magnus es, fieret, disci omnino non posset? ita 
 plane. non enim aliter inuenitur requies animae nisi inquieto 
 tumore digesto, quo magna sibi erat, quando tibi sana 
 non erat.

Audiant te et ueniant ad te et mites atque 
 humiles esse discant a te, qui misericordiam et ueritatem 
 tuam requirunt, tibi uiuendo, tibi, non sibi. audiat hoc laborans 
 et oneratus, qua sarcina premitur, ut oculos ad caelum

 

 
 
 
 leuare non audeat, percutiens pectus ille peccator et propinquans 
 de longinquo; audiat centurio non dignus, cuius tectum 
 subires; audiat Zacchaeus maior publicanorum, quadruplo restituens 
 lucra damnabilium peccatorum; audiat mulier in ciuitate 
 peccatrix tanto lacrimosior pedibus tuis, quanto fuerat 
 alienior a uestigiis tuis; audiant meretrices et publicani, qui 
 scribas et pharisaeos praecedunt in regnum caelorum; audiat 
 omne genus aegrorum, cum quibus tibi pro crimine sunt 
 obiecta conuiuia, uidelicet quasi a sanis, qui medicum non 
 quaerebant, cum tu non uenires uocare iustos, sed peccatores 
 in paenitentiam. hi omnes, cum conuertuntur ad te, facile 
 mitescunt et humilantur coram te, memores iniquissimae uitae 
 suae et indulgentissimae misericordiae tuae, quia ubi abundauit 
 peccatum, superabundauit gratia.

Sed respice agmina uirginum, puerorum puellarumque 
 sanctarum: in ecclesia tua eruditum est hoc genus; illic tibi 
 a maternis uberibus pullulauit, in nomen tuum ad loquendum 
 linguam soluit, nomen tuum uelut lac infantiae suae suxit 
 infusum. non potest quisquam ex hoc numero dicere: qui prius 
 fui blasphemus et persecutor et iniuriosus, sed

 

 
 
 
 misericordiam consecutus sum, quia ignorans feci in incredulitate: 
 immo etiam quod non iussisti tantummodo 
 uolentibus arripiendum proposuisti dicens: qui potest capere, 
 capiat, arripuerunt, uouerunt et propter regnum caelorum 
 se ipsos non quia minatus es, sed quia hortatus es, 
 castrauerunt. 
 
 His inclama, hi te audiant, quoniam mitis es et 
 humilis corde. hi quanto magni sunt, tanto humilent se in 
 omnibus, ut coram te inueniant gratiam. iusti sunt; sed numquid 
 sicut tu iustificans inpium? casti sunt; sed eos in peccatis 
 matres eorum in uteris aluerunt. sancti sunt; sed tu etiam 
 sanctus sanctorum. uirgines sunt; sed nati etiam ex uirginibus 
 non sunt. et spiritu et carne integri sunt; sed uerbum caro 
 factum non sunt. et tamen discant non ab eis, quibus peccata 
 dimittis, sed a te ipso agno dei, qui tollis peccata mundi, 
 quoniam mitis es et humilis corde.

Non ego te, anima pia, pudica, quae adpetitum carnalem 
 nec usque ad concessum coniugium relaxasti, quae decessurum 
 corpus nec successori propagando indulsisti, quae fluit-antia 
 membra terrena in caeli consuetudinem suspendisti: non ego 
 te, ut discas humilitatem, ad publicanos et peccatores mitto, 
 qui tamen in regnum caelorum praecedunt superbos, non te

 

 
 
 
 ad hos mitto; indigni sunt enim, qui ab inmunditiae uoragine 
 liberati sunt, ut ad eos imitandos mittatur inlibata uirginitas: 
 ad regem caeli te mitto, ad eum, per quem creati sunt homines 
 et qui creatus est inter homines propter homines; ad 
 speciosum forma prae filiis hominum et contemptum a 
 filiis hominum pro filiis hominum, ad eum, qui dominans 
 angelis inmortalibus non dedignatus est seruire mortalibus. 
 eum certe humilem non iniquitas, sed caritas fecit, caritas, 
 quae non aemulatur, non inflatur, non quaerit quae 
 sua sunt, quia et Christus non sibi placuit, sed sicut 
 scriptum de illo est: obprobria exprobrantium tibi 
 ceciderunt super me. uade, ueni ad illum et disce, quoniam 
 mitis est et humilis corde. non ibis ad eum, qui oculos ad 
 caelum leuare non audebat onere iniquitatis, sed ad eum, qui 
 de caelo descendit pondere caritatis; non ibis ad eam, quae 
 domini sui pedes lacrimis rigauit quaerens indulgentiam grauium 
 peccatorum, sed ibis ad eum, qui, cum daret indulgentiam 
 omnium peccatorum, lauit pedes seruorum suorum. noui 
 dignitatem uirginitatis tuae: non tibi propono imitandum publicanum 
 humiliter accusantem delicta sua, sed timeo tibi pharisaeum 
 superbe iactantem merita sua. non dico: esto qualis 
 illa, de qua dictum est: dimittuntur ei peccata multa,

 

 
 
 
 quoniam dilexit multum, sed metuo, ne, cum tibi modicum 
 dimitti putas, modicum diligas.

Metuo, inquam, tibi uehementer, ne, cum te 
 agnum quocumque ierit secuturam esse gloriaris, eum prae 
 tumore superbiae sequi per angusta non possis. bonum tibi 
 est o anima uirginalis, ut sic, quomodo uirgo es, sic omnino 
 seruans in corde, quod renata es, seruans in carne, quod nata 
 es, concipias tamen a timore domini et parturias spiritum 
 salutis. timor quidem non est in caritate, sed perfecta, 
 sicut scriptum est, caritas foras mittit timorem, sed 
 timorem hominum, non dei, timorem temporalium malorum, 
 non diuini in fine iudicii. noli altum sapere, sed time; 
 ama dei bonitatem, time seueritatem: utrumque te superbam 
 esse non sinit. amando enim times, ne amatum et amantem 
 grauiter offendas. nam quae grauior offensio. quam ut superbia 
 illi displiceas, qui propter te superbis displicuit? et ubi magis 
 esse debet timor ille castus permanens in saeculum 
 saeculi, quam in te, quae non cogitas quae sunt mundi. 
 quomodo placeas coniugi, sed quae sunt domini, quomodo 
 placeas domino? ille alius timor non est in caritate; 
 iste autem castus non recedit a caritate. si non amas, time,

 

 
 
 
 ne pereas; si amas, time, ne displiceas. illum timorem caritas 
 foras mittit; cum isto intro currit. dicit apostolus etiam 
 Paulus: non enim accepimus spiritum seruitutis iterum 
 in timore; sed accepimus spiritum adoptionis 
 filiorum, in quo clamamus: abba, pater. illum eum 
 timorem credo dicere, qui datus erat in uetere testamento, 
 ne amitterentur temporalia bona, quae deus promiserat nondum 
 sub gratia filiis, sed sub lege adhuc seruis. est etiam timor 
 ignis aeterni, propter quem deuitandum deo seruire nondum 
 est utique perfectae caritatis. aliud est enim desiderium praemii, 
 aliud formido supplicii. aliae uoces sunt: quo abibo ab 
 spiritu tuo? et a facie tua quo fugiam? et aliae uoces 
 sunt: unam peti a domino, hanc requiram, ut inhabitem 
 in domo domini per omnes dies uitae meae, ut 
 contempler delectationem domini et protegi templum 
 eius, et: ne auertas faciem tuam a me, et: desiderat 
 et deficit anima mea in atria domini. illas uoces habuerit, 
 qui oculos leuare non audebat ad caelum et quae rigabat 
 lacrimis pedes ad impetrandam ueniam grauium peccatorum; 
 has autem tu habeto, quae sollicita es ea quae sunt domini,

 

 
 
 
 ut sis sancta et corpore et spiritu. illis uocibus comitatur 
 timor, qui tormentum habet, quem perfecta caritas foras 
 mittit; his autem uocibus comitatur timor domini castus permanens 
 in saeculum saeculi. et utrique generi dicendum est: 
 noli altum sapere, sed time. ut homo nec de peccatorum 
 suorum defensione nec de iustitiae praesumptione se extollat. 
 nam et ipse Paulus, qui dixit: non enim accepistis spiritum 
 seruitutis iterum in timore, tamen timore comite 
 caritatis ait: cum timore et tremore multo fui ad uos, 
 et ea sententia, quam commemoraui, ne aduersus fractos oleae 
 ramos insertus superbiret oleaster, ipse usus est dicens: noli 
 altum sapere, sed time; ipse omnia membra Christi generaliter 
 admonens ait: cum timore et tremore uestram 
 ipsorum salutem operamini; deus est enim qui operatur 
 in uobis et uelle et operari pro bona uoluntate. 
 ne ad uetus testamentum uideatur pertinere quod scriptum 
 est: seruite domino in timore, et exultate ei cum 
 tremore.

Et quae magis membra corporis sancti, 
 quod est ecclesia, curare debent, ut super ea requiescat spiritus 
 sanctus, quam uirginalem profitentia sanctitatem? quomodo

 

 
 
 
 autem requiescit, ubi non inuenit locum suum? quid aliud 
 quam cor humilatum quod inpleat, non unde resiliat, quod 
 erigat, non quod deprimat? cum apertissime dictum sit: 
 super quem requiescet spiritus meus? super humilem 
 et quietum et trementem uerba mea? iam iuste 
 uiuis, iam pie uiuis, pudice, sancte, uirginali castitate uiuis; 
 adhuc tamen hic uiuis et non humilaris audiendo: numquid 
 non temptatio est uita humana super terram? non 
 te a praefidenti elatione reuerberat: uae mundo ab scandalis? 
 non contremescis, ne deputeris in multis quorum 
 refrigescit caritas, quoniam abundat iniquitas? non 
 percutis pectus, quod audis: quapropter qui se putat 
 stare, caueat ne cadat? inter haec diuina monita et 
 humana pericula itane adhuc uirginibus sanctis humilitatem 
 persuadere laboramus? .

An uero propter aliud credendum est permittere 
 deum, ut misceantur numero professionis uestrae multi et 
 multae casurae et casuri, nisi ut his cadentibus timor uester 
 augeatur, quo superbia comprimatur? quam sic odit deus, ut 
 contra hanc unam se tantum humilaret altissimus. nisi forte

 
 
 
 reuera ideo minus timebis magisque inflaberis, ut modicum 
 diligas eum, qui te tantum dilexit, ut traderet se ipsum pro 
 te, quia modicum tibi dimisit, uiuenti uidelicet a pueritia 
 religiose, pudice, pia castitate, inlibata uirginitate. quasi uero 
 non tu multo ardentius diligere debes eum, qui flagitiosis ad 
 se conuersis quaecumque dimisit, in ea te cadere non permisit. 
 aut uero ille pharisaeus, qui propterea modicum diligebat. 
 quia modicum sibi dimitti existimabat, ob aliud hoc errore 
 caecabatur, nisi quia ignorans dei iustitiam et suam 
 quaerens constituere iustitiae dei subiectus non 
 erat? uos autem genus electum et in electis electius, uirginei 
 chori sequentes agnum, etiam uos gratia salui facti estis 
 per fidem; et hoc non ex uobis, sed dei donum est. 
 non ex operibus, ne forte quis extollatur. ipsius 
 enim sumus figmentum, creati in Christo Iesu in 
 operibus bonis, quae praeparauit deus, ut in illis 
 ambulemus. ergone hunc quanto eius donis ornatiores estis, 
 tanto minus amabitis? auerterit tam horrendam ipse dementiam. 
 proinde quoniam uerum ueritas dixit, quod ille, cui modicum 
 dimittitur, modicum diligit, uos ut ardentissime diligatis, cui 
 diligendo a coniugiorum nexibus liberi uacatis, deputate uobis 
 tamquam omnino dimissum quidquid mali a uobis non est

 

 
 
 
 illo regente commissum. oculi enim uestri semper ad 
 dominum, quoniam ipse euellet de laqueo pedes 
 uestros, et: nisi dominus custodierit ciuitatem, in 
 uanum uigilauit qui custodit. et de ipsa continentia 
 loquens apostolus ait: uolo autem omnes homines esse 
 sicut me ipsum; sed unusquisque proprium donum 
 habet a deo, alius sic, alius autem sic. quis ergo 
 donat ista? quis distribuit propria unicuique sicut 
 uult? nempe deus, apud quem non est iniquitas. ac per hoc 
 qua aequitate ille faciat alios sic, alios autem sic, homini 
 nosse aut inpossibile aut omnino difficile est; quin tamen 
 aequitate faciat, dubitare fas non est. quid itaque habes 
 quod non accepisti? aut qua peruersitate minus diligis, 
 a quo amplius accepisti?

Quapropter haec prima sit induendae humilitatis 
 cogitatio, ne a se sibi putet esse dei uirgo, quod talis est, ac non 
 potius hoc donum optimum desuper descendere a patre luminum, 
 apud quem non est transmutatio nec momenti 
 obumbratio. ita enim non putabit modicum sibi esse 
 dimissum, ut modicum diligat et ignorans dei

 

 
 
 
 iustitiam ac suam uolens constituere iustitiae dei non 
 subiciatur. in quo uitio erat Simon ille, quem superauit mulier, 
 cui dimissa sunt peccata multa, quoniam dilexit multum. 
 sed cautius et uerius cogitabit omnia peccata sic habenda, 
 tamquam dimittantur, a quibus deus custodit ne committantur. 
 testes sunt uoces piarum deprecationum in scripturis sanctis. 
 quibus ostenditur ea ipsa, quae praecipiuntur a deo, non fieri 
 nisi dante atque adiuuante qui praecepit. mendaciter enim 
 petuntur, si ea non adiuuante eius gratia facere possemus. 
 quid tam generaliter maximeque praecipitur quam oboedientia, 
 qua custodiuntur mandata dei? et tamen hanc inuenimus optari. 
 tu, inquit, praecepisti mandata tua custodiri nimis. 
 deinde sequitur: utinam dirigantur uiae meae ad custodiendas 
 iustificationes tuas; tunc non confundar, 
 dum inspicio in omnia mandata tua. quod deum praecepisse 
 supra posuit, hoc ut a se inpleretur optauit. hoc fit 
 utique, ne peccetur; quod si peccatum fuerit, praecipitur, ut 
 paeniteat, ne defensione et excusatione peccati pereat superbiendo 
 qui fecit, dum non uult paenitendo perire quod fecit 
 etiam hoc a deo petitur, ut intellegatur non fieri nisi eo 
 praestante a quo petitur. pone, inquit, domine, custodiam

 

 
 
 
 ori meo et ostium continentiae circum labia mea. 
 non declines cor meum in uerba mala ad excusandum 
 excusationes in peccatis cum hominibus operantibus 
 iniquitatem. si ergo et oboedientia, qua eius 
 mandata seruamus, et paenitentia, qua peccata nostra non 
 excusamus, sed accusamus, optatur et petitur, manifestum 
 est, quia cum fit, illo dante habetur, illo adiuuante conpletur. 
 apertius etiam dicitur propter oboedientiam: a domino gressus 
 hominis diriguntur et uiam eius uolet; et de paenitentia 
 dicit apostolus: ne forte det illis deus paenitentiam.

De ipsa etiam continentia nonne apertissime dictum est: 
 et cum scirem, quia nemo esse potest continens nisi 
 deus det, et hoc ipsum erat sapientiae scire, cuius 
 esset hoc donum? 
 
 Sed forte continentia donum dei est, sapientiam uero 
 sibi ipse homo praestat, qua illud donum non suum, sed dei 
 esse cognoscat. immo dominus sapientes facit caecos, 
 et: testimonium dei fidele sapientiam praestat paruulis, 
 et: si quis indiget sapientia, postulet a deo, 
 qui dat omnibus affluenter et non inproperat, et

 

 
 
 
 dabitur ei. sapientes autem esse uirgines decet, ne lampades 
 earum extinguantur. quomodo sapientes nisi non alta sapientes, 
 sed humilibus consentientes? dixit enim homini 
 ipsa sapientia: ecce pietas est sapientia. si ergo nihil 
 habes, quod non accepisti, noli altum sapere, sed time, 
 et noli modicum diligere, quasi a quo tibi modicum dimissum 
 est, sed potius multum dilige, a quo tibi multum tributum 
 est. si enim diligit, cui donatum est, ne redderet, quanto 
 magis debet diligere, cui donatum est, ut haberet! nam et 
 quisquis ab initio pudicus permanet, ab illo regitur; et quisquis 
 ex inpudico pudicus fit, ab illo corrigitur; et quisquis 
 usque in finem inpudicus est, ab illo deseritur. hoc autem ille 
 occulto iudicio facere potest, iniquo non potest. et fortasse 
 ideo latet, ut plus timeatur et minus superbiatur.

Deinde iam sciens homo gratia dei se esse quod 
 est, non incidat in alium superbiae laqueum, ut de ipsa dei 
 gratia se extollendo spernat ceteros. quo uitio alius ille pharisaeus 
 et de bonis, quae habebat, deo gratias agebat et tamen 
 se super publicanum peccata confitentem extollebat. quid 
 igitur faciat uirgo, quid cogitet, ne se extollat super eos uel 
 eas, quae hoc tam magno dono carent? neque enim simulare

 

 
 
 
 debet humilitatem, sed exhibere; nam simulatio humilitatis 
 maior superbia est. ideo scriptura uolens ostendere ueracem 
 humilitatem esse oportere, cum dixisset: quanto 
 magnus es, tanto humila te in omnibus, mox quoque 
 subdidit: et coram deo inuenies gratiam, utique ubi se 
 fallaciter humilare non posset.

Proinde quid dicemus? estne aliquid. quod 
 uirgo dei ueraciter cogitet, unde se fideli mulieri non tantum 
 uiduae, uerum etiam coniugatae praefen-e non audeat? non ego 
 reprobam dico; nam quis nesciat oboedientem mulierem inoboedienti 
 uirgini praeponendam? sed cum ambae sunt oboedientes 
 praeceptis dei, itane trepidabit sanctam uirginitatem 
 etiam castis nuptiis et continentiam praeferre conubio, fructum 
 centenum praeire triceno? immo uero non dubitet hanc rem 
 illi praeponere. haec tamen uel haec uirgo oboediens et deum 
 timens illi uel illi mulieri oboedienti et deum timenti se 
 anteferre non audeat; alioquin non erit humilis, et deus 
 - superbis resistit. quid ergo cogitabit? occulta scilicet dona 
 dei, quae nonnisi interrogatio temptationis etiam in semet 
 ipso unicuique declarat. ut enim cetera taceam, unde scit 
 uirgo, quamuis sollicita quae sunt domini, quomodo 
 placeat domino, ne forte propter aliquam sibi incognitam

 

 

 

 
 
 
 mentis infirmitatem nondum sit matura martyrio, illa uero 
 mulier, cui se praeferre gestiebat, iam possit bibere calicem 
 dominicae humilitatis, quem prius bibendum discipulis amatoribus 
 sublimitatis opposuit? unde, inquam, scit, ne forte ipsa 
 nondum sit Thecla, iam sit illa Crispina? 
 
 
 Certe nisi adsit temptatio, nulla doni huius fit demonstratio.

Hoc autem tam magnum est, ut eum fructum centenum 
 quidam intellegant. perhibet enim praeclarissimum testimonium 
 ecclesiastica auctoritas, in qua fidelibus notum est quo loco 
 martyres et quo defunctae sanctimoniales ad altaris sacramenta 
 recitentur. sed quid significet fecunditatis illa diuersitas, uiderint, 
 qui haec melius quam nos intellegunt: siue uirginalis 
 uita in centeno fructu sit, in sexageno uidualis, in triceno 
 autem coniugalis; siue centena fertilitas martyrio potius inputetur, 
 sexagena continentiae, tricena conubio; siue uirginitas 
 accedente martyrio centenum fructum inpleat, sola uero in 
 sexageno sit, coniugati autem tricenum ferentes ad sexagenum 
 perueniant, si martyres fuerint; sine, quod probabilius mihi 
 uidetur, quoniam diuinae gratiae multa sunt munera et est 
 aliud alio maius ac melius — unde dicit apostolus: imitamini 
 autem dona meliora — intellegendum est plura 
 esse quam ut in tres differentias distribui possint. primum.

 

 
 
 
 ne continentiam uidualem aut in nullo fructu constituamus 
 aut ad coniugalis pudicitiae meritum deponamus aut uirginali 
 gloriae coaequemus aut coronam martyrii uel in habitu animi, 
 etiamsi desit temptationis examen, uel in ipsa passionis experientia 
 constitutam cuilibet illarum trium castitati sine ullo 
 incremento fertilitatis adcedere existimemus. deinde ubi ponimus, 
 quod multi ac multae ita custodiunt continentiam uirginalem, 
 ut tamen non faciant, quae dominus ait: si uis esse 
 perfectus, uade uende omnia quae habes et da pauperibus, 
 et habebis thesaurum in caelo, et ueni sequere 
 me, nec audeant eorum cohabitationi sociari, in quibus nemo 
 dicit aliquid proprium, sed sunt eis omnia communia: 
 nihilne putamus fructificationis accedere uirginibus dei, cum 
 hoc faciunt? aut sine ullo fructu esse uirgines dei, etiamsi 
 hoc non faciant? 
 
 
 Multa ergo sunt dona et aliis alia clariora ac superiora, 
 singulis singula. et aliquando alter fructuosus est donis 
 paucioribus, sed potioribus, alter inferioribus, sed pluribus. 
 et quemadmodum inter se uel coaequentur uel distinguantur 
 in accipiendis aeternis honoribus, quis hominum audeat iudicare? 
 dum tamen constet et multa esse ista diuersa et non 
 ad praesens tempus, sed in aeternum prodesse meliora. sed

 

 
 
 
 dominum tres arbitror uoluisse fructificationis commemorare 
 differentias, ceteras intellegentibus reliquisse. nam et alius 
 euangelista solum commemorauit centuplum. numquid ideo 
 putandus est alia duo uel inprobasse uel ignorasse ac non 
 potius intellegenda reliquisse?

Sed, ut dicere coeperam, siue centenus fructus sit deo 
 deuota uirginitas siue alio aliquo modo, uel quem commemorauimus 
 uel quem non commemorauimus, sit illa fertilitatis 
 intellegenda distantia, nemo tamen, quantum puto, ausus fuerit 
 uirginitatem praeferre martyrio ac nemo dubitauerit hoc donum 
 occultum esse, si examinatrix desit temptatio. 
 
 Habet itaque uirgo, quod cogitet, quod ei prosit 
 ad seruandam humilitatem, ne uiolet illam, quae supereminet 
 donis omnibus, caritatem, sine qua utique quaecumque alia 
 uel pauca uel plura uel magna uel parua habuerit, nihil est: 
 habet, inquam, quod cogitet, ut non infletur, non aemuletur, 
 ita se scilicet bonum uirginale coniugali bono multo amplius 
 et melius profiteri, ut tamen nesciat, utrum illa uel illa coniugata 
 iam pati pro Christo possit, adhuc uero ipsa non 
 possit, et in hoc ei parcatur, quia infirmitas eius temptatione 
 non interrogatur. fidelis enim deus, ait apostolus, qui non 
 uos permittat temptari super id quod potestis, sed

 

 
 
 
 faciat cum temptatione etiam exitum, ut possitis 
 sustinere. fortassis ergo illi uel illi coniugalis uitae retinentes 
 in suo genere laudabilem modum iam possint contra inimicum 
 ad iniquitatem cogentem etiam laniatu uiscerum et 
 effusione sanguinis dimicare; illi autem uel illi a pueritia 
 continentes seque castrantes propter regnum caelorum 
 nondum tamen ualeant talia uel pro iustitia uel pro ipsa 
 pudicitia sustinere. aliud est enim pro ueritate ac proposito 
 sancto non consentire suadenti atque blandienti, aliud non 
 cedere etiam torquenti atque ferienti. latent ista in facultatibus 
 et uiribus animorum, temtata panduntur, experientia propalantur. 
 ut ergo quisque non infletur, ex eo, quod se peruidet 
 posse, humiliter cogitet quod ignorat aliquid praestantius se 
 fortasse non posse, aliquos autem, qui illud, quo sibi gloriose 
 notus est, nec habent nec profitentur, hoc quod ipse non 
 potest posse. ita seruabitur non fallaci, sed ueraci humilitate: 
 honore mutuo praeuenientes, et: alter alterum existimantes 
 superiorem sibi.

Quid iam dicam de ipsa cautela et uigilantia 
 non peccandi? quis gloriabitur castum se habere cor? 
 aut quis gloriabitur mundum se esse a peccato?

 

 
 
 
 integra est quidem ab utero matris sancta uirginitas; sed nemo. 
 inquit, mundus in conspectu tuo, nec infans cuius est 
 unius diei uita super terram. seruatur et in fide inuiolata 
 quaedam castitas uirginalis, qua ecclesia uni uiro uirgo casta 
 coaptatur; sed ille unus uir non tantum fideles mente et 
 corpore uirgines, sed omnes omnino christianos ab spiritalibus 
 usque ad carnales, ab apostolis usque ad ultimos paenitentes 
 tamquam a summis caelorum usque ad terminos eorum 
 docuit orare et in ipsa oratione dicere admonuit: dimitte 
 nobis debita nostra, sicut et nos dimittimus debitoribus 
 nostris, ubi per hoc quod petimus, quid etiam nos esse 
 meminerimus ostendit. neque enim pro eis debitis, quae totius 
 praeteritae uitae in baptismo per eius pacem nobis dimissa 
 esse confidimus, nos praecepit orare dicentes: dimitte nobis 
 debita nostra, sicut et nos dimittimus debitoribus 
 nostris; alioquin hanc orationem catechumeni potius usque 
 ad baptismum orare deberent. cum uero eam baptizati orant. 
 praepositi et plebes, pastores et greges, satis ostenditur in hac 
 uita, quae tota temptatio est, neminem se tamquam ab omnibus 
 peccatis inmunem debere gloriari.

Proinde etiam uirgines dei inreprehensibiles 
 quidem sequuntur agnum, quocumque ierit, et peccatorum 
 purgatione perfecta et uirginitate seruata, quae non rediret

 

 
 
 
 amissa; sed quia eadem ipsa Apocalypsis, ubi tales tali reue. 
 lati sunt, etiam hinc eos laudat, quod in ore eorum non sit 
 inuentum mendacium, meminerint etiam in hoc esse ueraces, 
 ne se audeant dicere non habere peccatum. idem quippe Iohannes, 
 qui illud uidit, hoc dixit: si dixerimus, quia peccatum 
 non habemus, nos ipsos decipimus, et ueritas in 
 nobis non est. quodsi confessi fuerimus delicta nostra, 
 fidelis est et iustus, ut dimittat nobis peccata nostra 
 et purget nos ab omni iniquitate. quodsi dixerimus, 
 quoniam non peccauimus, mendacem faciemus eum, 
 et uerbum eius non erit in nobis. hoc certe non illis 
 aut illis, sed christianis omnibus dicitur, ubi et uirgines se 
 debent agnoscere. sic enim erunt sine mendacio, quales in 
 Apocalypsi apparuerunt. ac per hoc quamdiu nondum est in 
 caelesti sublimitate perfectio, inuituperabiles facit in humilitate 
 confessio.

Sed rursus, ne per occasionem huius sententiae quisquam 
 cum mortifera securitate peccaret seque trahendum 
 permitteret tamquam mox delendis facili confessione peccatis, 
 continuo subiecit: filioli mei, haec scripsi uobis, ut 
 non peccetis. et si quis peccauerit, aduocatum habemus 
 ad patrem Iesum Christum iustum; et ipse propitiator 
 est peccatorum nostrorum. nemo itaque a peccato 
 tamquam rediturus abscedat nec se huius modi quasi

 
 
 
 societatis pacto cum iniquitate constringat, ut eam confiteri quam 
 cauere delectet. 
 
 Sed quoniam etiam satagentibus uigilantibusque, ne 
 peccent, subrepunt quodam modo ex humana fragilitate peccata, 
 quamuis parua, quamuis pauca, non tamen nulla, 
 eadem ipsa fiunt magna et grauia, si eis superbia incrementum 
 et pondus adiecerit; a sacerdote autem, quem habemus 
 in caelis, si pia humilitate perimantur, tota felicitate 
 purgantur.

Sed non contendo cum eis, qui adserunt hominem posse 
 in hac uita sine ullo peccato uiuere, non contendo, non contradico. 
 fortassis enim ex nostra miseria magnos metimur, et 
 conparantes nosmet ipsos nobismet ipsis non intellegimus. 
 unum scio, quod isti magni, quales non sumus, quales nondum 
 experti sumus, quanto magni sunt, tanto humilant se in 
 omnibus, ut coram deo inueniant gratiam. quamlibet enim 
 magni sint, non est seruus maior domino suo uel discipulus 
 magistro suo. et utique ille est dominus, qui 
 dicit: omnia mihi tradita sunt a patre meo, et ille est 
 magister, qui dicit: uenite ad me omnes, qui laboratis, 
 et discite a me. et tamen quid discimus? quoniam mitis 
 sum, inquit, et humilis corde.

Hic dicet aliquis: non est hoc iam de uirginitate.

 

 
 
 
 sed de humilitate scribere. quasi uero quaecumque uirginitas, 
 ac non illa, quae secundum deum est, a nobis praedicanda 
 suscepta est. quod bonum quanto magnum uideo, tanto ei, 
 ne pereat, in futurum superbiam pertimesco. non ergo custodit 
 bonum uirginale nisi deus ipse, qui dedit, et deus caritas 
 est. custos ergo uirginitatis caritas; locus autem huius custodis 
 humilitas. ibi quippe habitat, qui dixit super humilem et 
 quietum et trementem uerba sua requiescere spiritum suum. 
 quid itaque alienum feci, si bonum, quod laudaui, uolens 
 tutius custodiri, curaui etiam locum praeparare custodi? fidenter 
 enim dico nec mihi ne irascantur timeo, quos ut mecum 
 sibi timeant sollicitus moneo: facilius sequuntur agnum, etsi 
 non quocumque ierit, certe quousque potuerint, coniugati 
 humiles quam superbientes uirgines. quomodo enim sequitur, 
 ad quem non uult accedere? aut quo modo accedit, ad quem 
 non uenit, ut discat, quoniam mitis est et humilis corde? 
 illos proinde sequentes agnus quocumque ierit ducit, in quibus 
 prius ipse ubi caput inclinet inuenerit. nam et quidam superbus 
 et dolosus hoc ei dixerat: domine, sequar te quocumque 
 ieris. cui respondit: uulpes foueas habent et uolatilia 
 caeli nidos; filius autem hominis non habet, ubi caput

 

 
 
 
 suum inclinet. arguebat nomine uulpium astutam dolositatem 
 et nomine uolucrum uentosam elationem, in quo ubi 
 requiesceret piam non inueniebat humilitatem. ac per hoc 
 nusquam omnino secutus est dominum, qui se promiserat non 
 usque ad quendam prouectum, sed omnino quocumque ierit 
 secuturum.

Quapropter hoc agite, uirgines dei, hoc agite: 
 sequimini agnum quocumque ierit. sed prius ad eum, quem 
 sequamini, uenite et discite, quoniam mitis est et humilis 
 corde. humiliter ad humilem uenite, si amatis, et ne discedatis 
 ab illo, ne cadatis. qui enim timet ab illo discedere, rogat et 
 dicit: non mihi ueniat pes superbiae. pergite uiam sublimitatis 
 pede humilitatis. ipse exaltat humiliter sequentes. 
 quem descendere non piguit ad iacentes. dona eius illi seruanda 
 committite, fortitudinem uestram ad illum custodite. quidquid 
 mali ipso custodiente non committitis, tamquam remissum ab 
 illo deputate, ne modicum uobis existimantes dimissum modicum 
 diligatis et tundentes pectora publicanos ruinosa iactantia 
 contemnatis. de uiribus uestris expertis cauete, ne, quia ferre 
 aliquid potuistis, inflemini; de inexpertis autem orate, ne supra 
 quam potestis ferre temptemini. existimate aliquos in occulto 
 superiores, quibus estis in manifesto meliores. cum aliorum

 

 
 
 
 bona forte ignota uobis benigne creduntur a uobis, uestra 
 nobis nota non conparatione minuuntur, sed dilectione firmantur; 
 et quae forte adhuc desunt, tanto dantur facilius, quanto 
 desiderantur humilius. perseuerantes in numero uestro praebeant 
 uobis exemplum; cadentes autem augeant timorem 
 uestrum. illud amate, ut imitemini, hoc lugete, ne inflemini. 
 iustitiam uestram nolite statuere, deo uos iustificanti subdite. 
 ueniam peccatis donate alienis, orate pro uestris; futura uigilando 
 uitate, praeterita confitendo delete.

Ecce iam tales estis, ut professae atque seruatae 
 uirginitati ceteris etiam moribus congruatis. ecce iam non 
 solum homicidiis, sacrificiis diabolicis et abominationibus, furtis, 
 rapinis, fraudibus, periuriis, ebriositatibus omnique luxuria et 
 auaritia, simulationibus, aemulationibus, inpietatibus, crudelitatibus 
 abstinetis, uerum etiam illa, quae leuiora uel sunt 
 uel putantur, non inueniuntur nec oriuntur in uobis: non inprobus 
 uultus, non uagi oculi, non infrenis lingua, non petulans 
 risus, non scurrilis iocus, non indecens habitus, non 
 tumidus aut fluxus incessus; iam non redditis malum pro 
 malo nec maledictum pro maledicto; iam postremo 
 illam mensuram dilectionis inpletis, ut ponatis animas pro

 

 
 
 
 fratribus uestris. ecce iam tales estis, quia et tales esse 
 debetis. haec addita uirginitati angelicam uitam hominibus 
 et caeli mores exhibent terris. sed quanto magni estis, quicumque 
 ita magni estis, tanto humilate uos in omnibus, 
 ut coram deo inueniatis gratiam, ne superbis 
 resistat, ne se exaltantes humilet, ne inflatos per angusta 
 non traiciat: quamquam superflua sit sollicitudo, ne ubi feruet 
 caritas, desit humilitas..

Si ergo nuptias contempsistis filiorum hominum, 
 ex quibus gigneretis filios hominum, toto corde amate speciosum 
 forma prae filiis hominum: uacat uobis, liberum 
 est cor a coniugalibus uinculis. inspicite pulchritudinem amatoris 
 uestri, cogitate aequalem patri, subditum et matri, etiam 
 in caelis dominantem et in terris seruientem, creantem omnia, 
 creatum inter omnia. illud ipsum, quod in eo derident superbi, 
 inspicite quam pulchrum sit; internis luminibus inspicite uulnera 
 pendentis, cicatrices resurgentis, sanguinem morientis, 
 pretium credentis, commercium redimentis. 
 
 Haec quanti ualeant cogitate, haec in statera caritatis 
 adpendite et quidquid amoris in nuptias uestras inpendendum 
 habebatis, illi rependite.

Bene, quod interiorem uestram pulchritudinem quaerit, 
 ubi uobis dedit potestatem filios dei fieri, non quaerit a uobis

 

 
 
 
 pulchram carnem, sed pulchros mores, quibus refrenatis et 
 carnem. non est cui de uobis quisquam mentiatur et faciat 
 saeuire zelantem. uidete, cum quanta securitate ametis, cui 
 displicere falsis suspicionibus non timetis. uir et uxor amant 
 se, quoniam uident se, et quod non uident, timent in se; nec 
 certi gaudent ex eo, quod in manifesto est, dum in occulto 
 suspicantur plerumque quod non est. uos in isto, quem oculis 
 non uidetis et fide conspicitis, nec habetis uerum quod reprehendatis, 
 nec eum metuitis, ne de falso forsitan offendatis. 
 si ergo magnum amorem coniugibus deberetis, eum, propter 
 quem coniuges habere noluistis, quantum amare debetis! toto 
 uobis figatur in corde, qui pro uobis est fixus in cruce; totum 
 teneat in animo uestro, quidquid noluistis occupari conubio. 
 parum uobis amare non licet, propter quem non amastis et 
 quod liceret. sic amantibus mitem et humilem corde nullam 
 uobis superbiam pertimesco.

Pro modulo itaque nostro et de sanctitate, qua 
 sanctimoniales proprie dicimini, et de humilitate, qua conseruatur 
 quidquid magnum dicimini, satis locuti sumus. dignius 
 autem illi tres pueri, quibus refrigerium in igne praebebat, 
 quem corde feruentissimo diligebant, uos de hoc opusculo 
 nostro uerborum quidem numero longe breuius, sed pondere

 
 
 
 auctoritatis multo grandius in hymno, quo ab eis deus honoratur, 
 admoneant. nam sanctitati humilitatem in dei laudatoribus 
 coniungentes apertissime docuerunt, ut tanto quisque caueat, 
 ne superbia decipiatur, quanto sanctius aliquid profertur. 
 proinde uos quoque laudate eum, qui uobis praestat, ut in 
 ardore medio saeculi huius, quamuis coniugio non copulemini, 
 non tamen uramini, et orantes etiam pro nobis benedicite, 
 sancti et humiles corde dominum, hymnum dicite 
 et superexaltate eum in saecula.