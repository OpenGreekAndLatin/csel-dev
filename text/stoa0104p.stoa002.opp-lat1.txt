Etsi plurimos gentilium scio, Vigili sanctissime, ab ordine atque 
 ratione ueritatis auersos, quominus Dominum noscant, caecitate mentis 
 errare, tamen magis Iudaicae plebis insaniam noui aduersus nomen 
 Domini pertinaci etiam nunc duritia cordis ingenita patrum iniquitate 
 perstare, auersantes ueram salutem nec inquirentes aeternae uitae 
 datorem, ut qui delictis stirpis antiquae sint pari merito nequitiae 
 genitalis obnoxii, saltim uel sero credentes possint conuerso ad Deum

 
 
 
 timore satisfactione omni paenitentiae ab iniquitatibus liberari. sed 
 perstat et durat adhuc et semper puto durabit ad deque progeniem 
 succidaneam innata patrum inreligiosa perfidia, quae aduersus odium 
 nominis Domini incredulitatis insania roborata nec ad noscendam 
 ueritatem potest corrigi nec ad timorem Dei ipsius monitis doceri 
 atque suaderi. cum autem doceat Dominus et ostendat dicens: ego 
 sum lumen saeculi: et qui me secutus fuerit non ambulabit 
 in tenebris, sed habebit lumen uitae, quam malum 
 ratio est ostensum diuinitus uitae lumen omittere et mentis caecitatem 
 malle, tenebras mortis eligere, ut ostendant damnationis suae 
 propriae uoluntatis libera et licita perditione contra Deum etiam 
 illa nolle quae prosunt ? secundum quod et per Domini uocem increpatam 
 Hierusalem, quod colligi noluerit Deo illam uolente colligere, 
 loquitur spiritus sanctus et bonitatem Dei manifestat peccatoribus 
 subuenire iugiter uelle: Hierusalem Hierusalem, quae interficis 
 prophetas et lapidas eos qui ad te missi sunt, 
 quotiens uolui colligere filios tuos, sicut gallina 
 colligit filios suos sub ascellas suas, et noluisti? 
 adeo Dei uoce manifeste perfidi populi contumacia denotatur, ut 
 etiam salutem propriam suam semper aduersus clementem

 

 
 
 
 misericordiam Domini spreuisse doceatur. propheta item alius beniuolentiam 
 Dei exhortatione praedicationis offerens et insinuans proclamat et 
 suadet dicens: reuertimini ad me, et ego reuertar ad nos, 
 dicit Dominus. alius uero similiter: misericordiam suam Deus 
 sempiternam manere demonstrans addidit dicens: nolo mortem 
 morientis, quantum ut reuertatur et uiuat, dicit Dominus.

Quid est ergo renerti, quam in Christum credendo per eum qui est 
 uia ueniendi ad patrem Deo reconciliatum posse saluari ? quomodo 
 autem reuerti ad Deum possunt qui ei per quem est agnitio et reuersio 
 ad Deum uoluntatem Dei praedicanti credere noluerunt ? aut 
 quomodo Deum satisfactione placare poterunt, qui eum qui est satisfactio 
 et placatio pro nobis apud patrem sacrilega impugnatione persequi 
 maluerunt? si enim aduocatum Christum habemus 
 apud Deum patrem, initiare utique ea quae nos docuit et monuit 
 quaeque apud patrem locuturus est sollicito timore facere debemus. 
 igitur nos qui mente in Domini metum prona mandatorum eius 
 monitis insistimus et religiosi ac uenerabilis cordis fide credulitatem 
 de eius timore concepimus, quid aliud sequi, quid cupere, quid magis 
 uelle ac tenere debemus, quam ut omni a nobis mentis antiquae

 

 
 
 
 nocte discussa et caligine uitae prioris abstersa mandatorum Domini 
 salutarium memores ac uitae aeternae promissa retinentes ad eius 
 monita uertamur et in ipsius lumine quod ostendit firmata credulitate 
 gradiamur: ut qui ignari aliquando salutis futurae in erroribus implicati 
 uitae prioris ac tenebris oberrauimus inluminati nunc eius 
 ueri luminis claritate et ostenso nobis atque patefacto melioris uiae 
 limite Domini mandata sequenda et gerenda teneamus.

Hoc lumen nobis uitae salutaris exortum, hoc in reparationem 
 hominis natum de Dei patris procuratione ac miseratione praesidium. 
 magi primi ab orientali parte uenientes et stella eius duce Iudaeorum 
 regem palam praescia praedicatione quaerentes, adferentes etiam 
 munera testificata omnibus inquisitione monstrarunt. et ne aliquibus 
 quis ille esset esset absconsum, inuentum puerum procidentes genibus 
 adorarunt, sicut testificatur euangelium dicens: cum autem 
 Iesus natus esset in Bethleem Iudae in diebus Herodis 
 regis, ecce magi ab oriente uenerunt in Hierosolymam 
 dicentes: ubi ost qui natus est rex Iudaeorum. 
 uidimus enim stellam eius in orientem et uenimus 
 adorare eum. testificantes scilicet ueritatem de eo etiam 
 stellam sibi signum atque indicium natiuitatis ipsius esse monstratam, 
 qua indice natum illum magis praedicantibus et adfirmantibus 
 et Hierosolymis crederetur. Simeon quoque iustus qui in caecitate 
 constitutus diuino monitu audierat se non ante moriturum quam

 

 
 
 
 uidisset Christum, cum in templum omni populo praesente infantem 
 secum mater inferret, in spiritu Christum natum esse sensit, acceptum 
 in manus puerum uidit et benedicens Deum in conspectu et 
 auditu omnium dixit: nunc dimittis seruum tuum Domine 
 secundum uerbum tuum in pace quoniam uiderunt 
 oculi mei salutare tuum. Simeon quod caecus audierat euidenti 
 ueritate perfectum est, et ueritatem quam accepto lumine uiderat 
 benedicendo palam Deum populo praedicabat. ad hoc enim uiderat, 
 ut referret, ut reuelatione sua quod Christus. natus fuisset 
 ostenderet et perfidi populi initia prima incredulitatis instrueret.

Nec hoc solum testimonium de eo scripturarum caelestium ueritas 
 perhibet, uerum et per prophetas ante spiritus sanctus aduentum eius 
 in hunc mundum futurum palam mente omnium conscia praedicauit, 
 ne esset obtentus excusationis incredulis uel ignorasse Dei filium Christum 
 uel nescisse futurum saluatoris aduentum, sicut Dauid manifestat 
 dicens: dies diei eructat uerbum et nox nocti indicat 
 scientiam: non sunt sermones nec uerba, quorum 
 non audiantur uoces eorum. in omnem terram 
 exiit sonus eorum et trans fines terrae uerba eorum. 
 in sole posuit tabernaculum suum. id est in manifesto in

 

 
 
 
 luce palam se ipsum uenisse monstrauit et praedicationem per prophetas 
 sui ostensione quodammodo omnibus suae praesentiae conprobauit. 
 hoc etiam Esaias, per quem Dominus ipse praesentiam suam clara 
 adnuntiationis manifestatione monstrauit, prophetat et dicit : ipse 
 qui loquebar ueni, id est, qui per prophetas ante aduentus 
 mei futuri praeloquens fueram, is propria nunc atque praeclara 
 uoce praesentiam meam testis mei ipse manifesto. quid euidentius, 
 quid luce praeclarius, quid uerius potest dici ? ut oculis quodammodo 
 perspectus esset uenisse, ipse qui fuerat uenturus, antequam ueniret 
 ostendit, et incredulitate mentes populi perfidi obstruente uenientem 
 nemo cognouit. sicut idem Esaias in prima increpatione populi proclamat 
 dicens: cognouit bos possessorem suum et asinus 
 praesepe domini sui, Israel autem me nesciuit et plebs 
 me non intellexit. palam cunctis sicut ipse praedixit apparuit 
 et sedentibus in tenebris manifestum uitae lumen effulsit, et iniustitia 
 perfidorum pectus obsessum postposita propria ac reiecta salute tenebras 
 potius caecitate cordis elegit.\'

Frequentat ubique atque manifestat prophetatio cunctorum, qui 
 sancto spiritu praemonente aduentus Domini metatores esse sortiti 
 sunt. hunc lumen saeculo datum et diem nobis salutis exortum uiuificandis 
 quoque in eum credentibus destinatum docet hoc in psalmis 
 spiritus sanctus et ostendit dicens: lapis quem reprobauerunt 
 aedificantes hic factus est in caput anguli: a Domino 
 factus est iste, et adest mirabilis in oculis nostris. iste 
 dies est quem fecit Dominus, ambulemus et iocundemur 
 in eo. in hoc die nos ambulare Paulus quoque apostolus 
 praecipiens et docens ac praemonens dicit: nunc enim propius 
 est nobis salus quam cum credidimus. nox praecessit, 
 dies autem adpropinquauit. abiciamus opera tenebrarum 
 et induamur arma lucis, sicut in die honeste ambulemus. 
 id est in Christo et mandatis eius, cuius lumine ac 
 monitis luminati et in claritate diei eius inuenti proximam nobis 
 salutem credulitatis in eum mente conspicimus.

Solem quoque esse Christum cunctis timentibus eum Malachias 
 propheta testatur et promittit dicens: uobis autem timentibus 
 meum nomen orietur sol iustitiae, et sanitas in alis 
 eius, ostendens ex nullo nobis salutem posse conferri, nisi in passionem 
 crucis eius, qua extendens manus cuncta saeculi saluaturus

 

 
 
 
 amplexus est, conuerso ad eum timore credamus et ad aeternitatem 
 uitae spe futuri regni eius animemur. quis ergo tam stolidus ac 
 demens, quis sic ab intellectu suae salutis alienus, qui in tot et tantis 
 testimoniis ueritatis incredulus non aduersus sinceram fidem obduratum 
 pectus intellectu ueritatis emolliat et e tenebris uitae quondam mortalis 
 exutos in lumine praeceptorum caelestium gradiens ad diuina 
 monita et Domini salutaria gerenda mandata inluminato corde tota 
 mentis credulitate conuertat, ut quem prophetae praedicauerunt 
 Dominum noscat, ut Christum qui se mundo palam uenisse monstrauit 
 intellegat, ut scripturis diuinitus testificantibus Dei filium et 
 Deum credat. sicut ipse quae sit uita aeterna manifestat dicens: 
 haec est autem uita aeterna, ut cognoscant te solum 
 et uerum Deum et quem misisti Iesum Christum, docens 
 atque ostendens nihil aliud esse Deum nosse quam credere et oculos 
 cordis in Dominum prona et immutata pectoris fide deuotae mentis 
 aperire. inde iam fit ut credendo intellegas, intellegendo quod credis 
 in sensu Deum illuminato corde conspicias, sicut idem ipse Dominus 
 et per Esaiam ante monet dicens: si non credideritis, nec 
 intellegetis. tam facilis et praestans et larga est atque abundans

 

 
 
 
 de Domini pietate clementia, ut si quis semel sese in eum toto timore 
 conuerterit ad caeleste munus admissus statim iam eius non nisi ad 
 diuina mens pateat et ad caelum ac superna oculos cordis attollens 
 Christi lumen partae iam salutis aspiciat.

Exemplum ac documentum nostri timoris et fidei ex ipsius Abrahae 
 patriarchae fideli credulitate monstratur, qui repromissioni Dei mente 
 simplici statim credidit et ideo ad iustitiam deputari ei condigna 
 remuneratione commeruit. hoc Deus diligit, hoc adpetit, hoc in semis 
 suis benignus remunerat et honorat, simplicitatem mundi cordis quo 
 Deum cernimus, timorem dilectionis Domini quo probamur, credulam 
 fidem mentis qua iustitiae deputamur. hanc fidem sequi, hunc Dei 
 timorem seruare nos conuenit, qui custodientes uerba caelestia et 
 sperantes promissa diuina filii Abrahae meruimus nuncupari. quod 
 apostoli Pauli qui Dei uoce uas electionis est dictus contestatione 
 firmatur dicentis: sicut Abraham credidit Deo, et accepto 
 latum est ei ad iustitiam. cognoscite ergo quoniam 
 qui ex fide sunt hi sunt filii Abrahae. hoc Iudaicus 
 populus, cui a primordio legis monita loquebantur, incredulae 
 mentis duritia et perfidi cordis insania seruare noluit, et ideo pro 
 diffidentiae merito filiorum nomen amisit. non tamen omnium perfidae 
 gentis aduersus nomen Domini, quominus intellegerent ueritatem,

 

 
 
 
 odio durata mens est. etiamque spiritus sanctus id est Christus 
 Dominus noster qui profectus ex Deo patre uenit ut saluum faceret 
 quod perierat Israelis: qui maior ac fortior ad subigenda contumacium 
 colla in timorem sui nominis et potestatem eos qui aduersus sui 
 luminationis claritatem obstinata etiam tunc mentis caecitate duras 
 bant ad notitiam claritatis et gloriae suae tam facile conuertit, quam 
 ut omnes saluos faceret prouidentia diuinae misericordiae suae dignatus 
 aduenit.

Nam ut duri cordis tunc et impiae plebis ad Domini metum ipso 
 Domino euangelizante conuersas mentes sileam, ut apostolorum eius 
 praedicatione multiplicatum in orbe toto et refersum credentium 
 populum conticiscam: illud praeclarum atque memorabile gloriosumque 
 Iasonis Hebraei Christiani et Papisci Alexandrini Iudaei 
 disceptationis occurrit, Iudaici cordis obstinatam duritiam Hebraei 
 admonitione ac leni increpatione mollitam, uictricem in Papisci corde 
 Iasonis de spiritus sancti infusione doctrinam, qua Papiscus ad 
 intellectum ueritatis admissus et ad timorem Domini ipso Domino 
 miserante formatus et legum Christum Dei filium credidit et ut 
 signaculum sumeret deprecatus Iasonem postulauit. probat hoc 
 scriptura concertationis ipsorum, quae collidentium inter se Papisci 
 aduersantis ueritati et Iasonis adserentis et uindicantis dispositionem

 
 
 
 et plenitudinem Christi Graeci sermonis opere signata est: ad cuius 
 translationem in intellectum Latinum animante Domini ope et uiuentis 
 fidei firmitate seruata uerborum proprietate intrepidus accessi: et 
 his qui ab intellectu Graecae docilitatis alieni sunt interpretata integra 
 significatione uerborum et intellectus omnis ac ueritatis manifestatione 
 patefacta Romani sermonis ratione discussa disserui. cuius 
 laboris probationem tibi, carissime, qui utriusque linguae instructione 
 fundatus es, impensa petitione committo: ut qui sancti spiritus 
 ueneratione uerecundus es conlata utriusque operis lectione audaciam 
 uerecundae temeritatis explores et examine iudicii tui quae minus a 
 nobis uel improprie forte digesta sunt auctoritate spiritus sancti, qui 
 in pectus tuum inundatione gratiae caelestis influxit, comprobes et 
 emendes: sitque ad te de ista lectione ab humilitate nostra mandata 
 legatio et insinuanda tibi in nos prima dilectionis petitio, ut paruitatem 
 fidei meae cum discipulorum tuorum instructione atque eruditione 
 coniungas et me, quem in alia parte huius prouinciae constitutum 
 propter uisendos uultus tuos non itineris longinquitas terruit 
 nec senium ac difficultas fatigati ac fessi iam corporis redarguit, sed 
 animante stimulatu Domini et urgente festinato cupiditate properandi, 
 contempta quoque omni tribulatione inopiae atque penuriae quantacumque 
 uirium facultate ueniendi, sanctimoniae tuae celebris huc fama 
 perduxit, ad promixtum dilectus tui caritate cum unanimitate fraternitatis 
 admittas et amori tuo quem discipulis suis Dominus hereditatis

 

 

 
 
 
 titulo reliquit coniungas pariter et adsciscas, exspectem cum fratribus 
 pariter in apertione oris tui splendorem gratiae luminis Christi, 
 sequar in tractatibus tuis lumen quod Dominus ostendit, quod Christus 
 adueniens aeternam uitam esse monstrauit.

Certe quam mihi laeta iila, quam exoptabilis dies est, cum misericordiae 
 Domini fauore arcessitione dilata senectam istam meam proferre 
 contigerit, ut et orationibus sanctorum impense et iugiter 
 deprecantium Dominum Christi martyrem uideam, ut coronam 
 iustitiae quae tibi penes Dominum deposita est portare conspiciam. 
 nec putaueris autem martyrii tibi secundum praesens uotum desiderii 
 nostri gloriam tribui. tunc inde felicitatis huius conlata dignatio est, 
 tunc iudicio suo iusto Dominus elegit destinatum martyrem, cum te 
 exemptum de iustorum grege atque adsumptum sibi de inopinato constituit 
 altario sacerdotem. praeclara prorsus et gloriosa uocationis 
 electio et de Domini dignatione noua atque inaudita et mini felicitas 
 transmarinae peregrinationis necessitatibus occupatum ad destinatum 
 tibi munus ignarum ac nescium repente uenisse atque ita regressus 
 tui tempus ad hoc esse libratum, ut insperata celeritate ueniendi 
 intellegeres atque dinosceres honorem sacerdotii caelestis inter 
 ceteros tibi potissimum destinatum et quod iussione Domini exspectatus 
 uenires atque occurreres reseruatum. ut ecclesiae suae

 
 
 
 Dominus tota miserationis pietate consuleret, dimicationis plebis mora 
 quem potius eligeret episcopum te quaerenti populo suo Christus 
 inopinatum repente obtulit . et complacitum sibi caelestis prouidentia 
 manifeste aduentus tui improuisa occursione monstrauit: documentum 
 repentini ac pernicis occursus procurationem Dei uoluntatis ostendit, 
 ut quod difficili expeditione uix potuisset occurrere celeritate facili 
 perfectum sit urguentis Domini iussione et ut prius te in ecclesia Dei 
 episcopum stare conspiceres et stuperes quam uenisse dinosceres.

Inde dilectionem iam tecum suam Dominus initiata caritate 
 firmauit, inde amicitiam tecum quam discipulis suis sub triumpho 
 crucis suae tradidit dedicauitque dicens: si feceritis quae 
 mando uobis, iam non dicam seruos uos sed amicos, 
 inde martyrium, inde sacerdotii electionem signauit. amicitia est, per 
 quam ad Christi uultus admitteris, extraordinaria hostia peruenire. 
 sic eliguntur iusti, sic probantur religiosi ac simplices in Christi 
 timore electi, ut ante remunerationi fidei destineris, ante praemio 
 deuotae mentis in Domino dignus habearis, quam uenerit hora decreti, 
 quam exceperis sententiam Christi, probatam te et paratam 
 hostiam electio caelestis inueniat. etenim ille te qui non mendax est 
 Deus, qui episcopum plebi suae de improuiso constituit, ille plena

 

 

 
 
 
 dilectione suae uoluntatis te coronabit. tantum tunc ut nostri memineris 
 petimus et oramus, cum pudicitia t adlectionis Domini probata 
 atque immaculata hostia ante Christi tribunal adstiteris, cum gloriam 
 gratiae Dei praemio deuotae mentis ac remunerationem exceperis, 
 memoriter haereat et tenaciter sensibus tuis maneat quam nobis 
 impertire dignaris dilectio caritatis: ut orationibus tuis peccata 
 nostra uel ueniam consequantur, ut meritis iustitiae tuae uitae nostrae 
 delicta purgentur. etenim martyrii instar esse confido, peccatorem 
 iusti martyris petitione meruisse saluari, et ut cum ipse pro te promouere 
 quid precibus tuis minus possis martyris meritis libereris. sic 
 Iob iustus pro amicorum trium peccatis a Deo rogaturus et impetraturus 
 ostenditur, et probatio timoris eius et fidei Domini uoce teste 
 signatur. cum ergo in die liberationis tuae, carissime, repraesentare 
 te Christi uultibus coeperis, cum in aeternitatem perpetuitatemque 
 uiuendi regnare cum Christo felici sorte successeris, pro Domini 
 misericordia in mente me habe Celsum puerum tuum, sanctissime.