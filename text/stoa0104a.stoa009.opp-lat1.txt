Multa et magna sunt, fratres carissimi, beneficia diuina > 
 quibus in salutem nostram Dei patris et Christi larga et copiosa 
 clementia et operata sit et semper operetur, quod conseruandis 
 ac uiuificandis nobis pater filium misit ut reparare nos posset 
 quodque filius missus esse et hominis filius uocari uoluit ut nos 
 Dei filios faceret: humiliauit se ut populum qui prius iacebat 
 erigeret, uulneratus est ut uulnera nostra curaret, seruiuit ut 
 ad libertatem seruientes extraheret. mori sustinuit ut immortalitatem 
 mortalibus exhiberet. multa haec sunt et magna diuinae 
 misericordiae munera. sed adhuc qualis prouidentia illa et quanta 
 clementia est, quod nobis salutari ratione prospicitur, ut homini 
 qui redemptus est reseruando plenius consulatur. nam cum Dominus 
 adueniens sanasset illa quae Adam portauerat uulnera et 
 uenena serpentis antiqua curasset, legem dedit sano et praecepit 
 ne ultra iam peccaret, ne quid peccanti grauius eueniret. coartati 
 eramus et in angustum innocentiae praescriptione conclusi. 
 nec haberet quid fragilitatis humanae infirmitas adque inbecillitas 
 faceret, nisi iterum pietas diuina subueniens iustitiae et misericordiae 
 operibus ostensis uiam quandam tuendae salutis

 


 
 aperiret, ut sordes postmodum quascumque contrahimus eleemosynis 
 abluamus.

Loquitur in scripturis Spiritus sanctus et dicit: eleemosynis 
 et fide delicta purgantur. non utique illa delicta quae 
 fuerant ante contracta: nam illa Christi sanguine et sanctificatione 
 purgantur. item denuo dicit: sicut aqua ignem extinguet, 
 sic eleemosyna extinguet peccatum. hic quoque 
 ostenditur et probatur quia sicut lauacro aquae salutaris gehennae 
 ignis extinguitur, ita eleemosynis adque operationibus 
 iustis delictorum flamma sopitur. et quia semel in baptismo remissa 
 peccatorum datur, adsidua et iugis operatio baptismi instar 
 imitata Dei rursus indulgentiam largiatur. hoc et Dominus in 
 euangelio docet. nam cum denotarentur discipuli eius quod ederent 
 nec prius manus abluissent, respondit et dixit: qui fecit 
 quod est intus fecit et quod foris est. uerum date 
 eleemosynam, et ecce uobis munda omnia, docens 
 scilicet et ostendens non manus lauandas esse sed pectus et sordes 
 intrinsecus potius quam extrinsecus detrahendas, uerum qui 
 purgauerit quod est intus eum quoque id quod foris est repurgasse 
 et emundata mente cute quoque et corpore mundum esse 
 coepisse. porro autem monens et ostendens unde mundi et purgati 
 esse possimus, addidit eleemosynas esse faciendas. misericors 
 monet misericordiam fieri, et quia seruare quaerit quos 
 magno redemit post gratiam baptismi sordidatos docet denuo 
 posse purgari.

Agnoscamus itaque, fratres dilectissimi, diuinae indulgentiae 
 salubre munus [et emundandis purgandisque peccatis nostis, qui 
 sine aliquo conscientiae uulnere esse non possumus medellis spiritalibus 
 uulnera nostra curemus. nec quisquam sic sibi de puro 
 adque immaculato pectore blandiatur, ut innocentia sua fretus 
 medicinam non putet adhibendam esse uulneribus, cum scriptum 
 sit: quis gloriabitur castum se habere cor aut quis 
 gloriabitur mundum se esse a peccatis? et iterum in 
 epistula sua Iohannes ponat et dicat: si dixerimus quia 
 peccatum non habemus, nos ipsos decipimus et ueritas 
 in nobis non est. si autem nemo esse sine peccato potest 
 et quisque se inculpatum dixerit aut superbus aut stultus 
 est, quam necessaria, quam benigna est diuina clementia, quae! 
 cum sciat non deesse sanatis quaedam postmodum uulnera, 
 dedit curandis denuo sanandisque uulneribus remedia salutaria.

Numquam denique, fratres dilectissimi, admonitio diuina 
 cessauit et tacuit quominus in scripturis sanctis tam ueteribus 
 quam nouis semper et ubique ad misericordiae opera Dei populus 
 prouocaretur et canente adque exhortante Spiritu sancto quisque 
 ad spem regni caelestis instruitur facere eleemosynas iuberetur. 
 mandat et praecipit Esaiae Deus: exclama, inquit, in fortitudine 
 et noli parcere. sicut tuba exalta uocem

 

 


 
 tuam, adnuntia plebi meae peccata ipsorum et 
 domui Iacob facinora eorum. et cum peccata eis sua exprobrari 
 praecepisset cumque eorum facinora pleno indignationis 
 inpetu protulisset dixissetque eos nec si orationibus et precibus 
 et ieiuniis uterentur, satisfacere pro delictis posse, nec si in 
 cilicio et cinere uoluerentur, iram Dei posse lenire, in nouissima 
 tamen parte demonstrans solis eleemosynis Deum posse placari 
 addidit dicens: frange esurienti panem tuum et egenos 
 sine tecto induc in domum tuam. si uideris nudum, 
 uesti et domesticos seminis tui non despicies. tunc 
 erumpet temporaneum lumen tuum et uestimenta 
 tua cito orientur, et praeibit ante te iustitia et 
 claritas Dei circumdabit te. tunc exclamabis, et 
 Deus exaudiet te. dum adhuc loqueris, dicet: ecce 
 adsum.

Remedia propitiando Deo ipsius Dei uerbis data sunt, quid deberent 
 facere peccantes magisteria diuina docuerunt, operationibus 
 iustis Deo satisfieri, misericordiae meritis peccata purgari. 
 et aput Salomonem legimus: conclude eleemosynam in 
 corde pauperis, et haec pro te exorabit ab omni 
 malo. et iterum: qui obturat aures ne audiat inbecillum, 
 et ipse inuocabit Deum et non erit qui exaudiat 
 eum. neque enim mereri Dei misericordiam poterit qui 
 misericors ipse non fuerit aut inpetrabit de diuina pietate aliquid 
 in precibus qui ad precem pauperis non fuerit humanus. quod 
 item in psalmis Spiritus sanctus declarat et probat dicens: b e atus 
 qui intellegit super egenum et pauperem. in

 

 


 
 die malo liberabit eum Dominus. quorum praeceptorum 
 memor Daniel cum rex Nabuchodonosor aduerso somnio territus 
 aestuaret, auertendis malis a diuina ope inpetranda remedium 
 dedit dicens: propterea, rex, consilium meum 
 placeat tibi, et peccata tua eleemosynis redime et 
 iniustitias tuas miserationibus pauperum, et erit 
 Deus patiens peccatis tuis. cui rex non obtemperans aduersa 
 quae uiderat et infesta perpessus est: quae euadere et uitare 
 potuisset, si peccata sua eleemosynis redemisset. Raphael 
 quoque angelus paria testatur et ut eleemosyna libenter ac largiter 
 fiat hortatur dicens: bona est oratio cum ieiunio 
 et eleemosyna, quia eleemosyna a morte liberat et 
 ipsa purgat peccata. ostendit orationes nostras ac ieiunia 
 minus posse, nisi eleemosynis adiuuentur, deprecationes solas 
 parum ad inpetrandum ualere, ni factorum et operum accessione 
 satientur. reuelat angelus et manifestat et firmat eleemosynis 
 petitiones nostras efficaces fieri, eleemosynis uitam de periculis 
 redimi, eleemosynis a morte animas liberari.

Nec sic, fratres dilectissimi, ista proferimus, ut non quod 
 Raphael angelus dixit ueritatis testimonio conprobemus. in Actis 
 apostolorum facti fides posita est, et quod eleemosynis non tantum 
 a secunda sed a prima morte animae liberentur, gestae et 
 impletae rei probatione conpertum est. Tabitha operationibus 
 iustis et eleemosynis praestandis plurimum dedita cum infirmata

 

 


 
 esset et mortua, ad cadauer exanimae Petrus accitus est. qui 
 cum inpigre pro apostolica humanitate uenisset, circumsteterunt 
 eum uiduae flentes et rogantes, pallia et tunicas et omnia illa 
 quae prius sumpserant indumenta monstrantes nec pro defuncta 
 suis uocibus sed ipsius operibus deprecantes. sensit Petrus impetrari 
 posse quod sic petebatur nec defuturum Christi auxilium 
 uiduis deprecantibus, quando esset in uiduis ipse uestitus. cum 
 itaque genibus nixus orasset et uiduarum ac pauperum idoneus 
 aduocatus legatas sibi preces ad Dominum pertulisset, conuersus 
 ad corpus quod in tabula iam lotum iacebat, Tabitha, inquit, 
 exurge in nomine Iesu Christi. nec defuit Petro quominus 
 statim perferret auxilium qui in euangelio dari dixerat quicquid 
 fuisset eius nomine postulatum. mors itaque suspenditur et 
 spiritus redditur et mirantibus ac stupentibus cunctis ad hanc 
 mundi denuo lucem rediuiuum corpus animatur. tantum potuerunt 
 misericordiae merita, tantum opera iusta ualuerunt. quae 
 laborantibus uiduis largita fuerat subsidia uiuendi meruit ad 
 uitam uiduarum petitione reuocari.

Itaque in euangelio Dominus doctor uitae nostrae et magister 
 salutis aeternae uiuificans credentium populum et uiuificatis consulens 
 in aeternum inter sua mandata diuina et praecepta caelestia 
 nihil crebrius mandat et praecipit quam ut insistamus eleemosynis 
 dandis nec terrenis possessionibus incubemus sed caelestes 
 thesauros potius recondamus. uendite, inquit, res uestras 
 et date eleemosynam, et iterum: nolite uobis 
 condere thesauros super terram, ubi tinea et comestura 
 exterminat et ubi fures effodiunt et

 

 


 
 furantur. thesaurizate autem uobis thesauros in caelo, 
 ubi neque tinea neque comestura exterminat et ubi 
 fures non effodiunt. ubi enim fuerit thesaurus 
 tuus, illic erit et cor tuum. et cum obseruata lege perfectum 
 et consummatum uellet ostendere, si uis, inquit, perfectus 
 esse, uade et uende omnia tua et da pauperibus, 
 et habebis thesaurum in caelo, et ueni sequere 
 me. item alio loco negotiatorem caelestis gratiae et comparatorem 
 salutis aeternae distractis omnibus rebus suis pretiosam 
 margaritam hoc est uitam aeternam Christi cruore pretiosam 
 de quantitate patrimonii sui dicit debere mercari. simile 
 est, inquit, regnum caelorum homini negotianti 
 quaerenti bonas margaritas. ubi autem inuenit 
 pretiosam margaritam, abiit et uendidit omnia 
 quae habuit et emit illam.

Eos denique et Abrahae filios dicit quos in iuuandis alendisque 
 pauperibus operarios cernit. nam cum Zachaeus dixisset: ecce 
 dimidium ex substantia mea do egenis et si cui 
 quid fraudaui quadruplum reddo, respondit Iesus: quia 
 salus hodie domui huic facta est, quoniam et hic 
 filius est Abrahae. nam si Abraham credidit Deo et reputatum 
 est ei ad iustitiam, utique qui secundum praeceptum Dei 
 eleemosynas facit Deo credit: et qui habet fidei ueritatem seruat 
 Dei timorem: qui autem Dei timorem seruat in miserationibus 
 pauperum Deum cogitat. operatur enim, in Deo quia credit, quia 
 scit uera esse quae praedicta sunt uerbis Dei nec scripturam

 

 


 
 [sanctam] posse mentiri, arbores infructuosas id est steriles homines 
 excidi et in ignem mitti, misericordes ad regnum uocari. qui et 
 alio in loco operarios et fructuosos fideles appellat, infructuosis 
 uero et sterilibus fidem derogat dicens: si in iniusto mamona 
 fideles non fuistis, quod est uerum quis credet 
 uobis? et si in alieno fideles non fuistis, uestrum 
 quis dabit uobis?

Sed uereris et metuis ne si operari plurimum coeperis patrimonio 
 tuo larga operatione finito ad penuriam forte redigaris, 
 esto in hac parte intrepidus, esto securus. finiri non potest unde 
 in usus Christi impenditur, unde opus caeleste celebratur. nec 
 hoc tibi de meo spondeo sed de sanctarum scripturarum fide et 
 diuinae pollicitationis auctoritate promitto. loquitur per Salomonem 
 Spiritus sanctus et dicit: qui dat pauperibus numquam 
 egebit: qui autem auertit oculum suum in 
 magna penuria erit, ostendens misericordes adque operantes 
 egere non posse, magis parcos et steriles ad inopiam postmodum 
 deuenire. item beatus apostolus Paulus dominicae inspirationis 
 gratia plenus, qui administrat, inquit, semen 
 seminanti et panem ad edendum praestabit et multiplicabit 
 seminationem uestram et augebit incrementa 
 frugum iustitiae uestrae, ut in omnibus locupletemini. 
 et iterum: administratio huius officii 
 non tantum supplebit ea quae sanctis desunt, sed 
 et abundabit per multam gratiarum actionem in 
 Domino: quoniam dum gratiarum actio ad Deum pro

 

 


 
 eleemosynis adque operationibus nostris pauperum oratione dirigitur, 
 census operantis Dei retributione cumulatur. et Dominus in 
 euangelio iam tum eiusmodi hominum corda considerans et perfidis 
 adque incredulis praescia uoce denuntians contestatur et 
 dicit: nolite cogitare dicentes: quid edemus aut 
 quid bibemus aut quid uestiemur? haec enim nationes 
 quaerunt. scit enim pater uester quia horum 
 omnium indigetis. quaerite primo regnum et\' 
 iustitiam Dei, et omnia ista adponentur uobis. eis 
 omnia adponi dicit et tradi qui regnum et iustitiam Dei quaerunt: 
 eos [enim] Dominus, cum iudicii dies uenerit, ad percipiendum 
 regnum dicit admitti qui fuerint in ecclesia eius 
 operati.

Metuis ne patrimonium tuum forte deficiat, si operari ex eo 
 largiter coeperis, et nescis miser quia dum times ne res familiaris 
 deficiat uita ipsa et salus deficiat, et dum ne quid de rebus tuis 
 minuatur adtendis, non respicis quod ipse minuaris amator magis 
 mamonae quam animae tuae , et dum times ne pro te patrimonium 
 perdas, ipse pro patrimonio pereas. et ideo bene apostolus 
 clamat et dicit: nihil intulimus in hunc mundum, 
 uerum nec auferre possumus. habentes itaque 
 exhibitionem et tegumentum his contenti simus. 
 qui autem uolunt diuites fieri incidunt in temptationem 
 et muscipula et desideria multa et nocentia 
 quae mergunt hominem in perditionem et in

 

 


 
 interitum. radix enim omnium malorum est cupiditas 
 quam quidam adpetentes naufragauerunt a fide et 
 inseruerunt se doloribus multis.

Metuis ne patrimonium tuum forte deficiat, si operari ex eo 
 largiter coeperis? quando enim factum est ut iusto possent 
 deesse subsidia ? cum scriptum sit: non occidet fame Dominus 
 animam iustam. Helias in solitudine conus ministrantibus 
 pascitur et Danieli in lacum [ad] leonum [praedam] 
 iussu regis incluso prandium diuinitus apparatur: et tu metuis 
 ne operanti et Dominum promerenti desit alimentum, quando 
 ipse in euangelio ad exprobrationem eorum quibus mens dubia 
 est et fides parua contestetur et dicat: aspicite uolatilia 
 caeli quoniam non seminant neque metunt neque 
 colligunt in horrea, et pater uester caelestis alit 
 illa. nonne uos pluris estis illis. uolucres Deus pascit et 
 passeribus alimenta diurna praestantur et quibus nullus diuinae 
 rei sensus est eis nec potus nec cibus deest: tu christiano, tu 
 Dei seruo, tu operibus bonis dedito, tu domino suo caro aliquid 
 existimas defuturum?

Nisi si putas quia qui Christum pascit a Christo ipse non pascitur 
 aut eis terrena deerunt quibus caelestia et diuina tribuuntur. 
 unde haec incredula cogitatio, unde impia et sacrilega ista 
 meditatio? quid facit in domo fidei perfidum pectus? quid qui 
 Christo omnino non credit appellatur et dicitur Christianus? 
 Pharisaei tibi magis congruit nomen. nam cum Dominus in euangelio 
 de eleemosynis disputaret et ut nobis amicos de terrestribus 
 lucris prouida operatione faceremus qui nos postmodum in

 

 


 
 tabernacula aeterna susciperent fideliter ac salubriter praemoneret, 
 addidit post haec scriptura dicens: audiebant autem haec 
 omnia Pharisaei qui erant cupidissimi et inridebant. 
 quales nunc in ecclesia quosdam uidemus quorum praeclusae 
 aures et corda caecata nullum de spiritalibus ac salutaribus 
 monitis lumen admittunt, de quibus mirari non oportet 
 quod contemnant in tractatibus seruum, quando a talibus ipsum 
 Dominum uideamus esse contemptum.

Quid tibi cum istis ineptis et stultis cogitationibus plaudis, 
 quasi metu et sollicitudine futurorum ab operibus retarderis? 
 quid umbras et praestigias quasdam uanae excusationis obtendis? 
 confitere immo quae uera sunt et quia scientes non potes fallere, 
 secreta et abdita mentis exprome. obsederunt animum tuum 
 sterilitatis tenebrae et recedente inde lumine ueritatis carnale 
 pectus alta et profunda auaritiae caligo caecauit. pecuniae tuae 
 captiuus et seruus es, catenis cupiditatis et uinculis alligatus es 
 et quem iam soluerat Christus denuo uinctus es. seruas pecuniam 
 quae te seruata non seruat, patrimonium cumulas quod te 
 , pondere suo onerat, nec meministi quid Deus responderit diuiti 
 exuberantium fructuum copiam stulta exultatione iactanti 
 stulte, inquit, hac nocte expostulatur anima tua. 
 quae ergo parasti cuius erunt? quid diuitiis tuis solus 
 incubas, quid in poenam tuam patrimonii pondus exaggeras, ut 
 quo locupletior saeculo fueris pauperior Deo fias? reditus tuos 
 diuide cum Deo tuo, fructus tuos partire cum Christo, fac tibi 
 possessionum terrestrium Christum participem, ut et ille te sibi 
 faciat regnorum caelestium coheredem.

Erras et falleris quisque te in saecnlo diuitem credis. audi in 
 Apocalypsi Domini tui uocem eiusmodi homines iustis obiurgationibus 
 increpantem. dicis, inquit, diues sum et ditatus 
 sum et nullius rei egeo: et nescis quoniam tu es 
 miser et pauper et caecus et nudus. suadeo tibi 
 emere a me. au rum ignitum de igni ut sis diues, et 
 uestem albam ut uestiaris et non appareat in te 
 foeditas nuditatis tuae, et collyrio inungue oculos 
 tuos ut uideas. qui ergo locuples et diues es eme tibi a 
 Christo aurum ignitum, ut sordibus tuis tamquam igne decoctis 
 esse aurum mundum possis, si eleemosynis et iusta operatione 
 purgeris. eme tibi albam uestem, ut qui secundum Adam nudus 
 fueras et horrebas ante deformis, indumento Christi candido 
 uestiaris. et quae matrona locuples et diues es ungue oculos 
 tuos non stibio diaboli sed collyrio Christi, ut peruenire ad uidendum 
 Deum possis, dum Deum et moribus et operibus promereris.

Ceterum quae talis es nec operari in ecclesia potes: egentem 
 [enim] et pauperem non uident oculi superfusi nigrore, tenebris 
 et nocte contecti. locuples et diues dominicum celebrare te credis 
 quae corban omnino non respicis, quae in dominicum sine 
 sacrificio uenis, quae partem de sacrificio quod pauper obtulit 
 sumis? intuere in euangelio uiduam praeceptorum caelestium 
 memorem, inter ipsas pressuras et angustias egestatis operantem, 
 in gazophylacium duo quae sola sibi erant minuta

 

 


 
 mittentem, quam cum animaduerteret Dominus et uideret, non de 
 patrimonio sed de animo opus eius examinans et considerans, 
 non quantum sed ex quanto dedisset, respondit et dixit: amen 
 dico uobis quoniam uidua ista omnibus plus misit 
 in dona Dei. omnes enim isti ex eo quod abundauit 
 illis miserunt in dona Dei. haec autem de inopia 
 sua omnem quemcumque habuit uictum misit. multum 
 beata mulier et gloriosa quae etiam ante diem iudicii meruit 
 iudicis uoce laudari. pudeat diuites sterilitatis adque infelicitatis 
 suae. uidua et inops [uidua] in opere inuenitur, cumque uniuersa 
 quae dantur pupillis et uiduis conferantur, dat illa quam 
 oportebat accipere, ut sciamus quae poena sterilem diuitem 
 maneat, quando hoc documento operari etiam pauperes debeant. 
 adque ut intellegamus haec opera Deo dari et eum quisque haec 
 faciat Deum promereri, Christus illud dona Dei appellat et in 
 dona Dei uiduam duos quadrantes misisse significat, ut magis 
 ac magis possit esse manifestum quia qui miseretur pauperis 
 Deo faenerat.

Sed nec illa res, fratres carissimi, a bonis operibus et iustis 
 refrenet et reuocet christianum quod excusari se posse aliquis 
 existimet beneficio filiorum , quando in inpensis spiritalibus 
 Christum cogitare qui accipere se professus est debeamus nec 
 conseruos liberis nostris, sed Dominum praeferamus ipso instruente 
 et monente: qui diligit, inquit, patrem aut matrem 
 super me non est me dignus, et qui diligit 
 filium aut filiam super me non est me dignus. item

 

 

 

 


 
 in Deuteronomio ad corroborationem fidei et dilectionem Dei 
 paria conscripta sunt. qui dicunt, inquit, patri et matri: 
 non noui te, et filios suos non agnouerunt, hi 
 custodierunt praecepta tua et testamentum tuum 
 seruauerunt. nam si Deum toto corde diligimus, nec parentes 
 nec filios Deo praeferre debemus. quod et Iohannes in epistula 
 sua ponit caritatem Dei aput eos non esse quos uideamus 
 operari in pauperem nolle. qui habuerit, inquit, substantiam 
 mundi et uiderit fratrem suum desiderantem 
 et cluserit uiscera sua, quomodo caritas Dei manet 
 in illo ? si enim Deus eleemosynis pauperum faeneratur et cum 
 datur minimis Christo datur, non est quod quis terrena caelestibus 
 praeferat nec diuinis humana praeponat.

Sic uidua illa in tertio Regnorum libro cum in siccitate et 
 fame consumptis omnibus de modico farre et oleo quod superfuerat 
 fecisset cinericium panem quo absumpto moritura cum 
 liberis esset, superuenit Helias et petit sibi prius ad edendum 
 dari, tunc quod superfuisset inde illam cum filiis suis uesci. nec 
 obtemperare illa dubitauit aut Heliae filios mater in fame et 
 egestate praeposuit. fit immo in conspectu Dei quod Deo placeat, 
 prompte ac libenter quod petebatur obfertur nec de abundantia 
 portio sed de modico totum datur, et esurientibus liberis alter 
 prius pascitur, neque in penuria et fame cibus ante quam misericordia 
 cogitatur, ut dum in opere salutari carnaliter uita contemnitur 
 spiritaliter anima seruetur. Helias itaque typum Christi 
 gerens et quod ille pro misericordia uicem singulis reddat ostendens 
 respondit et dixit: haec dicit Dominus: fidelia

 

 


 
 farris non deficiet et capsaces olei non minuet usque 
 in diem quo dabit Dominus imbrem super terram. 
 secundum diuinae pollicitationis fidem multiplicata sunt uiduae 
 et cumulata quae praestitit et operibus iustis ac misericordiae 
 meritis augmenta et incrementa sumentibus farris et olei uasa 
 conpleta sunt. nec filiis abstulit mater quod Heliae dedit, sed 
 magis contulit filiis quod benigne et pie fecit. et illa nondum 
 Christum sciebat, nondum praecepta eius audierat, non cruce 
 et passione eius redempta cibum et potum pro sanguine rependebat, 
 ut ex hoc appareat quantum in ecclesia peccet qui se et 
 filios Christo anteponens diuitias suas seruat nec patrimonium 
 copiosum cum indigentium paupertate communicat.

Sed enim multi sunt in domo liberi et retardat te numerositas 
 filiorum quominus largiter bonis operibus insistas. adqui hoc ipso 
 operari amplius debes, quo multorum pignorum pater es. plures 
 sunt pro quibus Dominum depreceris, multorum delicta redimenda 
 sunt, multorum purgandae conscientiae, multorum animae 
 liberandae. ut in hac uita saeculari alendis sustinendisque 
 pignoribus quo maior est numerus hoc maior et sumptus est, ita 
 et in uita spiritali adque caelesti quo amplior fuerit pignorum 
 copia esse et operum debet maior inpensa. sic Iob sacrificia numerosa 
 pro liberis obferebat, quantusque erat in domo pignorum 
 numerus tantus dabatur Deo et numerus hostiarum. et quoniam 
 cotidie deesse non potest quod peccetur in conspectu Dei, sacrificia 
 cotidiana non deerant quibus possent peccata tergi. probat 
 scriptura dicens: Iob homo uerus et iustus habuit 
 filios septem et filias tres et emundabat illos offerens 
 pro eis hostias Deo secundum numerum illorum 
 et pro peccatis eorum uitulum unum. si ergo

 

 

 


 
 . uere filios tuos diligis, si eis exhibes plenam et paternam dulcedinem 
 caritatis, operari magis debes ut filios tuos Deo iusta operatione 
 commendes.

Nec eum liberis tuis cogites patrem qui et temporarius et infirmus 
 est, sed illum pares qui aeternus et firmus filiorum spiritalium 
 pater est. illi adsigna facultates tuas quas heredibus 
 seruas: ille sit liberis tuis tutor, ille curator, ille contra omnes 
 iniurias saeculares diuina maiestate protector. patrimonium Deo 
 creditum nec respublica eripit nec fiscus inuadit nec calumnia 
 aliqua forensis euertit. in tuto hereditas ponitur quae Deo custode 
 seruatur. hoc est caris pignoribus in posterum prouidere, hoc est 
 futuris heredibus paterna pietate consulere secundum fidem scripturae 
 sanctae dicentis: iuuenior fui et senui et non uidi 
 iustum derelictum neque semen eius quaerens panem. 
 tota die miseretur et faenerat et semen eius in 
 benedictione erit. etiterum:qui conuersatur sine uituperatione 
 in iustitia beatos filios relinquet. praeuaricator 
 itaque et proditor pater es, nisi filiis tuis fideliter consulas, 
 nisi conseruandis eis religiosa et uera pietate prospicias. 
 quid studes terreno magis quam caelesti patrimonio, filios tuos 
 diabolo mauis commendare quam Christo ? bis delinquis et geminum 
 ac duplex crimen admittis et quod non praeparas filiis 
 tuis Dei patris auxilium et quod doces filios patrimonium plus 
 amare quam Christum.

Esto potius liberis tuis pater talis qualis Tobias extitit. da 
 utilia et salutaria praecepta pignoribus qualia ille filio dedit, 
 manda filiis tuis quod et ille mandauit dicens: et nunc, fili, 
 mando uobis, seruite Deo in ueritate et facite

 

 


 
 coram illo quod illi placet, et filiis uestris mandate 
 ut faciant iustitiam et eleemosynas et sint memores 
 Dei et benedicant nomen eius omni tempore. et 
 iterum: omnibus diebus uitae tuae, fili, Deum in 
 mente habe et noli praeterire praecepta eius. iustitiam 
 fac omnibus diebus uitae tuae et noli ambulare 
 uiam iniquitatis, quoniam agente te ex ueritate 
 erit respectus operum tuorum. ex substantia 
 tua fac eleemosynam et noli auertere e faciem tuam 
 ab ullo paupere. ita fiet ut nec a te auertatur facies Dei. 
 prout habueris, fili, sic fac: si tibi fuerit 
 copiosa substantia, plus ex illa fac eleemosynam. 
 si exiguum habueris, ex hoc ipso exiguo communica. 
 et ne timueris, cum facis eleemosynam: praemium 
 bonum reponis tibi in diem necessitatis, quia 
 eleemosyna a morte liberat et non patitur ire in 
 tenebras. munus bonum est eleemosyna omnibus 
 qui faciunt eam coram summo Deo.

Quale munus est, fratres carissimi, cuius editio Deo spectante 
 celebratur. si in gentilium munere grande et gloriosum uidetur 
 proconsules uel imperatores habere praesentes, et apparatus ac 
 sumptus aput munerarios maior est ut possint placere maioribus, 
 quanto inlustrior muneris et maior est gloria Deum et Christum 
 spectatores habere, quanto istic et apparatus uberior et sumptus 
 largior exhibendus est, ubi ad spectaculum conueniunt caelorum 
 uirtutes, conueniunt angeli omnes, ubi munerario non quadriga 
 uel consulatus petitur, sed uita aeterna praestatur, nec captatur 
 inanis et temporarius fauor uulgi, sed perpetuum praemium 
 regni caelestis accipitur.

Adque ut pigros et steriles et cupiditate nummaria nihil circa 
 fructum salutis operantes magis pudeat, ut plus conscientiam 
 sordidam dedecoris ac turpitudinis suae rubor caedat, ponat 
 unusquisque ante oculos suos diabolum cum semis suis id est 
 cum populo perditionis ac mortis in medium prosilire, plebem 
 Christi praesente et iudicante ipso comparationis examine prouocare 
 dicentem: (ego pro istis quos mecum uides nec alapas accepi 
 nec flagella sustinui nec crucem pertuli nec sanguinem fudi 
 nec familiam meam pretio passionis et cruoris redemi, sed nec 
 regnum illis caeleste promitto nec ad paradisum restituta immortalitate 
 denuo reuoco: et munera mihi quam pretiosa, quam 
 grandia, quam nimio et longo labore quaesita sumptuosissimis 
 apparatibus conparant rebus suis uel obligatis in muneris comparationem 
 uel uenditis: ac nisi editio honesta successerit, conuiciis 
 ac sibilis eiciuntur et furore populari nonnumquam paene 
 lapidantur. tuos tales munerarios, Christe, demonstra, illos 
 diuites, illos copiosis opibus afluentes, an in ecclesia praesidente 
 et spectante te eiusmodi munus edant obpigneratis uel distractis 
 rebus suis, immo ad caelestes thesauros mutata in melius 
 possessione translatis. in istis muneribus meis caducis adque 
 terrenis nemo pascitur, nemo uestitur, nemo cibi alicuius aut 
 potus solacio sustinetur. cuncta inter furorem edentis et spectantis 
 errorem prodiga et stulta uoluptatum frustrantium uanitate 
 depereunt. illic in pauperibus tuis tu uestiris et pasceris, tu 
 aeternam uitam operantibus polliceris: et uix tui meis perdentibus 
 adaequantur qui a te diuinis mercedibus et praemiis caelestibus 
 honorantur.\'

Quid ad haec respondemus, fratres carissimi? sacrilegas sterilitates 
 et quadam tenebrarum nocte coopertas diuitum mentes 
 qua ratione defendimus, qua excusatione purgamus? qui diaboli 
 semis minores sumus, ut Christo pro pretio passionis et sanguinis 
 uicem nec in modicis rependamus. praecepta ille nobis 
 dedit, quid facere seruos eius oporteret instruxit, operantibus 
 praemium pollicitus et supplicium sterilibus comminatus sententiam 
 suam protulit, quid iudicaturus sit ante praedixit. quae 
 potest excusatio esse cessanti, quae defensio sterili? nisi quod 
 non faciente seruo quod praecipitur Dominus faciet quod minatur. 
 qui et dicit: cum uenerit filius hominis in claritate 
 sua et omnes angeli cum eo, tunc sedebit in throno 
 claritatis suae et colligentur ante eum omnes gentes, 
 et segregabit eos ab inuicem quemadmodum 
 pastor segregat oues ab haedis, et statuet oues a 
 dextera sua, haedos autem a sinistra. tunc dicet 
 rex eis qui a dextera sua sunt: uenite benedicti patris 
 mei, percipite regnum quod uobis paratum est 
 ab origine mundi. esuriui enim et dedistis mihi 
 manducare, sitiui et potastis me, hospes fui et abduxistis 
 me, nudus et texistis me, infirmatus sum et 
 uisitastis me, in carcere fui et uenistis ad me. tunc 
 respondebunt ei iusti dicentes: Domine, quando te 
 uidimus esurientem et pauimus, sitientem et potauimus? 
 quando te uidimus hospitem et abduximus,

 

 


 
 nudum et uestiuimus ? quando autem te uidimus 
 infirmari aut in carcere et uenimus ad te? tunc respondens 
 rex dicet eis: amen dico nobis, quamdiu 
 fecistis uni horum ex fratribus meis minimis, mihi 
 fecistis. tunc dicet illis qui a sinistra sunt: discedite 
 a me, maledicti, in ignem aeternum quem 
 parauit pater meus diabolo et angelis eius. esuriui 
 enim et non dedistis mihi manducare, sitiui et non 
 potastis me, hospes fui et non abduxistis me, nudus 
 et non uestistis me, infirmus et in carcere et 
 non uenistis ad me. tunc respondebunt et ipsi dicentes: 
 Domine, quando te uidimus esurientem aut 
 sitientem aut hospitem aut nudum aut infirmum 
 aut in carcere et non ministrauimus tibi? et respondebit 
 illis: amen dico uobis, quamdiu non fecistis 
 uni ex minimis his, neque mihi fecistis. et 
 abibunt isti in ignem aeternum, iusti autem in uitam 
 aeternam. quid potuit nobis maius Christus edicere? 
 quomodo magis potuit iustitiae ac misericordiae nostrae opera 
 prouocare? quam quod praestari dixit sibi quicquid egenti praestatur 
 et pauperi, et se dixit offendi nisi egenti praestatur et 
 pauperi, ut qui respectu fratris in ecclesia non mouetur uel 
 Christi contemplatione moueatur et qui non cogitat in labore adque 
 in egestate conseruum uel Dominum cogitet in ipso illo 
 quem despicit constitutum.

Etidcirco, fratres carissimi, quibus metus in Deum pronus 
 est et spreto calcatoque iam mundo ad superna et diuina animus 
 erectus est, fide plena, mente deuota, operatione continua promerendo 
 Domino obsequium praebeamus. demus Christo

 


 
 uestimenta terrena indumenta caelestia recepturi. demus cibum et 
 potum saecularem cum Abraham et Isaac et Iacob ad conuiuium 
 caeleste uenturi. ne parum metamus plurimum seminemus. securitati 
 ac saluti aeternae dum tempus est consulamus Paulo apostolo 
 admonente et dicente: ergo dum tempus habemus, 
 operemur quod bonum est ad omnes, maxime autem 
 ad domesticos fidei. bonum autem facientes non 
 deficiamus, tempore enim suo metemus.

Cogitemus, fratres dilectissimi, quid sub apostolis fecerit credentium 
 populus, quando inter ipsa primordia maioribus uirtutibus 
 mens uigebat, quando credentium fides nouo adhuc fidei 
 calore feruebat. domicilia tunc et praedia uenundabant et dispensandam 
 pauperibus quantitatem libenter ac largiter apostolis obferebant, 
 terreno patrimonio uendito adque distracto fundos illuc 
 transferentes ubi fructus caperent possessionis aeternae, illic 
 comparantes domos ubi inciperent semper habitare. talis tunc 
 fuit in operationibus cumulus qualis in dilectione consensus, 
 sicut legimus in Actis apostolorum: turba autem eorum 
 qui crediderant anima ac mente una agebant nec 
 fuit inter illos discrimen ullum nec quicquam suum 
 iudicabant ex bonis quae eis erant, sed fuerunt illis 
 omnia communia. hoc est natiuitate spiritali uere Dei filium 
 fieri, hoc est lege caelesti aequitatem Dei patris imitari. quodcumque 
 enim Dei est in nostra usurpatione commune est, nec 
 quisquam a beneficiis eius et muneribus arcetur quominus omne 
 humanum genus bonitate ac largitate diuina aequaliter perfruatur. 
 sic aequaliter dies luminat, sol radiat, imber rigat, uentus 
 adspirat, et dormientibus somnus unus est, et stellarum splendor 
 ac lunae communis est. quo aequalitatis exemplo qui possessor 
 in terris reditus ac fructus suos cum fraternitate partitur,

 

 


 
 dum largitionibus gratuitis communis ac iustus est. Dei patris 
 imitator est.

Quae illa erit, fratres carissimi, operantium gloria, quam 
 grandis et summa laetitia, cum populum suum Dominus coeperit 
 recensere et meritis adque operibus nostris praemia promissa 
 contribuens pro terrenis caelestia, pro temporalibus sempiterna, 
 pro modicis magna praestare, obferre nos patri cui nos 
 sua sanctificatione restituit, aeternitatem nobis inmortalitatemque 
 largiri ad quam nos sanguinis sui uiuificatione reparauit, reduces 
 ad paradisum denuo facere, regna caelorum fide et ueritate 
 suae pollicitationis aperire. haec haereant firmiter sensibus 
 nostris, haec intellegantur plena fide, haec corde toto diligantur, 
 haec indesinentium operum magnanimitate redimantur. 
 praeclara et diuina res, fratres carissimi, salutaris operatio. 
 solacium grande credentium, securitatis nostrae salubre praesidium, 
 munimentum spei, tutela fidei, medella peccati, res posita 
 in potestate facientis, res et grandis et facilis, sine periculo 
 persecutionis corona pacis, uerum Dei munus et maximum, infirmis 
 necessarium, fortibus gloriosum, quo Christianus adiutus 
 perfert gratiam spiritalem, promeretur Christum iudicem, Deum 
 computat debitorem. ad hanc operum salutarium palmam libenter 
 ac prompte certemus, omnes in agone iustitiae Deo et Christo 
 spectante curramus et qui saeculo et mundo maiores esse iam 
 coepimus cursum nostrum nulla saeculi et mundi cupiditate tardemus. 
 si expeditos, si celeres, si in hoc operis agone currentes 
 dies nos uel redditionis uel persecutionis inuenerit, nusquam 
 Dominus meritis nostris ad praemium deerit, in pace uincentibus 
 coronam candidam pro operibus dabit, in persecutione purpuream 
 pro passione geminabit.