SANCTO AC BEATISSIMO PATRI MACEDONIO PRESBVTERO 
 SEDVLIVS IN CHRISTO BALVTEM. Prius quam me, uenerabilis 
 pater, operis nostri decurso uolumine censeas et rite 
 forsan seueritatis obiurges, utpote qui nulla ueteris scientiae 
 praerogatiua suffultus tam inmensum paschalis pelagus 
 maiestatis et uiris quoque peritissimis formidandum parua 


 

 

 
 
 
 tiro lintre cucurrerim: huius apud te facti causas expurgem, 
 ut cum me non audacem fuisse probaueris sed deuotum, in 
 pectoris tui portum blanda tranquillitate recipias, quem gubernante 
 Deo laetaberis nulla pertulisse naufragia. cum saecularibus 
 igitur studiis occupatus uim inpatientis ingenii, quod 
 diuinitatis in me prouidentia generauit, non utilitati animae 
 sed inani uitae dependerem, et litterariae sollertia disciplinae 
 lusibus infructuosi operis, non auctori seruiret: tandem misericors 
 Deus, rerum conditor, clementius fabricam sui iuris aspexit 
 et stultos in me mundanae sapientiae diutius haberi sensus 
 indoluit ac fatuum prudentiae mortalis ingenium caelesti 
 sale condiuit. moxque ut cordis oculos interior caligo deseruit, 
 per sentes dumosi ruris errantia in herbam florei cespitis 
 reuolui uestigia totoque nisu melioris arbitrii cultum inlustrati

 

 
 
 pectoris Deo dicaui, non praesumptione uinum sarcinam tantae 
 molis arripiens, sed onus Christi, quod leue nimis est, 
 humili pronus deuotione conplectens, culpa me scilicet arbitratus 
 silentii non carere si studiosae mentis officium, quod 
 uanitati detulissem, ueritati denegarem: cum et diuina reuerenter 
 adseri et humana possint honeste tractari. angebar alia 
 rursus animi procella turbati et aegros anhelitus illa mihi 
 saepe ratio conmouebat, qua me noueram uel tua, pater beatissime, 
 uel aliorum, quos gratia similiter caelestis inlustrat, 
 quiddam profecisse doctrina. quamquam ipsi cuncta monstrantes 
 aliquem credatis igniculum in me posse lucere: sed torpor 
 cordis obtunsi tamquam silicis uena scintillam tenuem uix

 

 

 
 
 
 emittit, et id ipsum parui fomitis nutrimentum, quod in 
 me potuit doni caelestis oleo permanere; nefas esse pensabam 
 muti tenacitate silentii cum nullo partiri, ne unius talenti 
 creditam quantitatem dum nitor cautius custodire, culpa 
 defossae pecuniae non carerem. inuidiae siquidem maculam 
 de sese non abluit qui alteri conferre denegat, quod cum 
 dederit non amittit. inter diuersas tamen anxiae trepidationis 
 ambages ad iaciendum huius operis fundamentum ob hoc 
 maxime prouocatus accessi, at alios exhortationibus ueritatis 
 ad frugem bonae messis inuitans, si quando infirmitatis humanae 
 uitiis forsitan lacessitus inuitans, uerbis propriae disputationis 
 ammonitus metuam, et qui furta prohibui far uideri uerear, 
 et qui rectae soliditatis iter ostendi procliuioris lubrici periculosa 
 sectari et clipeo dominicae protectionis armatus inimicae 
 iaculationis tela facili repulsione contemnam. cur autem

 

 
 
 
 metrica uoluerim haec ratione conponere, non differam breuiter 
 expedire. raro, pater optime, sicut uestra quoque peritia 
 lectionis adsidnitate cognoscit, diuinae munera potestatis stilo 
 quisquam huius modulationis aptauit, et multi sunt quos 
 studiorum saecularium disciplina per poeticas magis delicias 
 et carminum uoluptates oblectat. hi quicquid rhetoricae 
 facundiae perlegunt, neglegentius adsequuntur, quoniam illud 
 haud diligunt: quod autem uersuum uiderint blandimento 
 mellitum , tanta cordis auiditate suscipiunt, ut in alta 
 memoria saepius haec iterando constituant et reponant. horum 
 itaque mores non repudiandos aestimo sed pro insita consuetudine 
 uel natura tractandos, ut quisque suo magis ingenio 
 uoluntarius adquiratur Deo. nec differt qua quis occasione 
 inbuatur ad fidem, dum tamen uiam libertatis ingressus non

 
 
 
 repetat iniquae seruitutis laqueos, quibus ante fuerat inretitus. 
 hae sunt, pater egregie, nostri operis causae, non superuacuae, 
 sicut didicisti, sed commodae: quae si probabili ratione non 
 displicent, benignitatis tuae donentur fauore, quo paululum 
 ab scripturis celsioribus uacans humilioribus te quoque libenter 
 inpertias. non semper aquila supra nubes elata peruolitat, 
 sed etiam remissioribus aliquando pennis discendit ad terram. 
 saepe belliger miles armis quibus adsuetus est dimicare 
 delectatur et ludere. at forsitan ut ab hac te molestia perlegendi 
 carminis in occultis abducas, talibus me blandae 
 orationis uocibus adloqueris: cur, inquiens, adfabilis amice, 
 quem gratia purae dilectionis amplector, dum me profusius 
 niteris uenerari prae ceteris et fidi propositi sedulitate

 
 
 
 sectaris: alios tamquam neglectos offendas, qui dum sint doctrina 
 con inpares et una mecum soleant religiosae fidei societate 
 coniungi, me potissimum ac solum eligas uel secernas, cui 
 deuotionis tuae dicta conmittas? habes antistitem plenum 
 reuerentiae sacerdotalis Vrsinum, qui ab aetatis primaeuae 
 tirocinio regis aeterni castra non deserens uixit inter barbaros 
 pius, inter bella pacatus. accepit testimonium beati iam 
 meriti euangelicae sacramento doctrinae. legimus enim: beati 
 pacifici, quoniam ipsi filii Dei uocabuntur. habes 
 Laurentium difficili conparatione presbyterum, qui substantiam 
 sui patrimonii sic amauit, ut ecclesiis et egenis uniuersa 
 distribuens tanti census effusione nihil perderet: sapientia 
 peruigil, lenitate placabilis, quo et serpentis astutiam cum

 

 
 
 
 lege custodiat ei columbae simplicis animum non amittat. 
 habes quoque meum Gallianum aeque presbyterum, non in 
 libris saecularibus eruditum sed placida bonitate mitissimum, 
 catholicae regulam disciplinae factis potius edocentem quam 
 sermone monstrantem. quid Vrsini dicam quoque presbyteri 
 annosam patientiam et in Christi famulatu non deficiendo 
 iuuenalem senectam? quidue Felicem referam uere felicem, 
 saeculi huius inimicum, cui crucifixus est mundus? sunt et 
 alii memorabiles uiri quam plurimi, quos ad hoc suscipiendum 
 idoneos esse constat officium. nec Hieronymi, diuinae legis 
 interpretis et caelestis bibliothecae cultoris, exemplar pudeat

 

 
 
 
 imitari atque ad generosas quoque feminas et praeclarae indolis 
 fama subnixas, in quarum mentibus sacrae lectionis 
 instantia sobrium sapientiae domicilium conlocauit, propriae 
 disputationis documenta transmittere. quis non optet et 
 ambiat eximio Syncletices, sacrae uirginis ac ministrae, placere 
 iudicio, quae superbi sanguinis nobilitatem sic humilitate 
 prouexit ad gloriam, ut in caelestis patriae senatu fieri mereatur 
 adlecta? uere dignum in quo Dominus habitet templum, 
 ieiuniis castigatum, orationibus refectum, puritate mundissimum. 
 scripturas autem ecclesiastiei dogmatis ita sitiens epotauit, 
 ut nisi sexus licentia defuisset posset et docere, licet

 
 
 
 in membris feminei corporis animus sit uirilis. de cotidianae 
 uero misericordiae dispensatione reticeo, quam sic exercet ut 
 sileat, sic largitur ut lateat. indicat tamen eius habitus pauper 
 ubi census proficiat diues. et ut magnitudo tantae prudentiae 
 gemina resplendens lampade plus luceret, habet 
 germanam nomine meritoque Perpetuam, annis inparem, factis 
 aequalem, aeuo teneram, probitate grandaeuam, quae dum 
 nominis sui dignitate pascitur, sic uiuit ut nequeat amittere 
 quod uocatur. inlustris maritali potentia, inlustrior religione 
 diuina, proximam uirginitatis continet palmam in coniugii 
 foedere manens pudica. cetera, praeter conspicuos utpote 
 nuptae conuenientes ornatus, quae de sorore diximus, in huius

 
 
 
 quoque moribus inuenimus. ad haec ego congrua rursus ita 
 responsione perfungar: ne quaeso, domine mi pater, quem 
 diligere te profiteris abicias, quem fouere adsoles inuidiose 
 deterreas. nullum siquidem ex his omnibus uito, de nullius 
 meritis aut instructione diffido; sed in te cunctos aspicio. 
 quosdam conlationibus adsiduae disputationis ad meliora uexisti: 
 quosdam placidae maturitate doctrinae desiderio sanctae 
 conuersationis implesti: quibusdam exemplum factus es ad 
 salutem: alios intra septa tui gregis aspiciens oues fecisti: 
 alios enutristi; omnia omnibus factus es, ut omnes saluos

 .

 
 
 
 efficeres. cesset, obsecro, plurimorum iactura uerborum; cessent 
 longae deinceps excusationis ambages, nec pigeat post tanti 
 gurgitis emensa discrimina fiuctuanti adhuc paginae auctoritatis 
 tuae ancoram commodare. quatuor igitur mirabilium 
 diuinorum libellos, quos ex pluribus pauca conplexus usque 
 ad passionem et resurrectionem ascensionemque Domini nostri 
 Iesu Christi quatuor euangeliorum dicta congregans ordinaui, 
 contra omnes aemulos tuae defensioni commendo. huic autem 
 operi fauente Domino PASCHALIS CARMINIS nomen inposui, 
 quia PASCHA nostrum immolatus est Christus, cui honor et

 
 
 
 gloria cum Patre et Spiritu sancto per omnia saecula saeculorum. 
 Amen.