Oraculum est scientissimi doctoris gentium quod pariat infirmitas 
 nostra potentiam et quod terrena in contritione anima 
 conualescat, cum uirtus, quae de substantia carnis fluxerit,

 

 

 
 
 
 currat ad spiritum et dum labefactatio nostra caelestem hominem 
 et in diuina locandum arce conponit ad frugem spiritus. sic, 
 quando sine cultura aut messe sunt corpora, dulce est, et cum 
 adcesserit propter augmenta diminutio: ad diuitem dei gratiam 
 peruenitur ieiuna et sterili paupertate membrorum. ergo tibi 
 post deum debetur, inbecillitas nostra, quod de rerum sublimium 
 affectione surreximus. uotiua febris meae necessitas et 
 exustio amplectenda medullarum dederunt mihi et timere deum 
 de abitione sospitatis et in ipso gaudere de reditu. laetatur 
 nunc in auctore nostro mentis sanitas procurata. languoribus. 
 ubi est superbia diuturnae salutis quaesita ludibrio? ubi supercilium, 
 per quod diuinum munus credebas esse rem propriam ? 
 repente deseruit te constantia roboris tui, et aegritudinis subiecta 
 ponderibus elisa ceruice iacuisti: postquam fugit prosperitas 
 tua, seram meditata paenitentiam, quod ualueras, dei 
 nostri fuisse cognoscis. gratias tibi, caeli moderator et conditor, 
 qui dispensatione subtili et occultis miserendi itineribus uias 
 nostras et de adflictione conponis et ad uirtutem perfectam 
 pia laceratione nos reparas. ad medicinam tuam uenire nisi 
 suffragio uulneris non ualemus, cum duritiam cordis adsuescimus 
 te percutiente mollire et suggestionem terrenae uilitatis 
 nobili et dulcissima molestiarum nostrarum passione 
 conprimere.

Ecce ego ille, qui in longum ducta mihi alacritate plaudebam, 
 qua dum perpeti fruerer, quasi nulla intermissione 
 solueretur, quaerebam qualiter peccati stipendium mors 
 ueniret. nam eleuatus insanis successibus poetarum me

 
 
 
 gregi ignarus uenerandae professionis indideram: delectabant 
 carmina quadratis. fabricata particulis et ordinata pedum 
 uarietate solidata: angelorum choris me fluxum aut tenerum 
 poema miscebat, et si euenisset, ut essem clarorum uersuum 
 seruata lege formator, sub pedibus meis subiectum quicquid 
 caeli tegitur axe cernebam. ineptum diu uolutauit uita mortalis 
 et certa miseriarum caecitas de falsa dicendi felicitate 
 perextulit. quotiens adclamantium flatibus propter religionem 
 uertex nudatus intumuit et mendacibus labiorum lusus inlecebris 
 credidit amorem sui habentium pectoribus imperari? 
 tu autem, qui in caelis habitas, inridebas me: tu quem non 
 deliniunt uerba sed puritas: tu apud quem saepe muti loquimur 
 et clamantes tacemus. sic dum me concinnationis 
 superfluae in rhetoricis et poeticis campis lepos agitaret, a 
 uera sapientia mentitam secutus abscesseram, nihil aliud 
 cupiens nisi auris uanae laudationis adsurgere. erat orandi 
 fastidium, dum perorandi tenebar cupiditate, mercari. infelix 
 ego homo! quis me repararet de corpore mortis huius? gratia 
 dei, medicabilis morbi concessa ministerio. nam ecce repente 
 ad sedem animae formidantis dolor ingressus et secrete cordis 
 hostili pauit incendio: tunc quicquid homo est iugi consenescebat 
 ardore et per aditus naturales coctio se interna reserabat. 
 nam dum e latebris suis pelleretur adrogantia, quamuis 
 adhuc aliqua de superstitioso, tamen iam de superstite nihil

 

 
 
 
 habebam. hoc solum remanserat de conscientia uiuentis, quod 
 a te, deus meus, sanari me posse confidebam, quem ad commotionem 
 errore produxeram. nec tamen uastatrix illa et 
 magistra pestis latebat uiscerum inmissa conclauibus, nec 
 contenta uelamine totum me luridi coloris nube uestierat, ut 
 quicquid in ceteris passionibus medicorum quaeritur digitis 
 hoc propositum pro correptione sui uulgus uideret. urebat 
 amantes mei longa calamitas, urebat inimicos: alios desperatio 
 obitus mei, alios angebat instantia: concors erat ciuitatis in 
 studii diuisione sententia.

Interea me edax ignis interno uastabat officio et continuis 
 curantium nutribatur studiis. nam quasi morbos aleret, ita 
 quicquid contra ipsos prouidebatur accessit. tunc illa saecularis 
 pompae philosophia Hippocratis et Galeni contrita subsidiis, ad 
 adiutorium fidele se transtulit, aliquando sentiens mundi blandimenta 
 uanescere et humanis hominem praesidiis non iuuari iam 
 duorum ferme mensium curriculis cladis huius me sibi pressura 
 submiserat: iam remedii uice transitum praestolabar et nihil 
 suaue de usura. lucis istius recolens abrumpere moras etsi cum 
 peccati iturus fasce cupiebam. expendite legentes quae hic 
 flagella, quae tormenta me manserint, ut suppliciorum praesentium 
 metu gehennae poenas expeterem et ut ad illa immortalis 
 camini et dirum anhelantis piacula festinarem. sed non defuit 
 mihi dominus, qui mortificat et uiuificat, deducit ad 
 inferos et reducit, maiestate sua, ille cuius est promissio: 
 adhuc uerba in ore tuo, et ecce adsum, dicit dominus. 
 nam cum unus se ex his, qui adsidebant mihi et per

 

 
 
 
 singulos dies ditabant inaequalitatem meam dispendio facultatum, 
 lassatum se fuisse testaretur nec aliquid remansisse 
 quod fieret, ilico mihi spem uitae detulit desperatio curatoris. 
 nam illic promptiora sunt caelestis bona iuuaminis, ubi se 
 subtraxerint obsequia infausta languentibus. continuo me ad 
 beati Victoris martyris praesidia saepe experta transuexi et 
 opem fortissimi precatus deo per ipsum cum lacrimis alleganda 
 commisi: satis esse ad promerendam clementiam eius, si 
 semper ante oculos suos statuat, unde nos sumpserit, nec 
 facile ad sublimitatem mandatorum illius cum uelocitate extremam 
 migrare posse materiam. quamuis per secundam pii 
 naturam baptismatis ablutum sit quicquid de limo parente 
 sorduimus, tamen quia, dum inimicus salutis nostrae inclusum 
 blandimentis fucat interitum, dulci uitia sapore condiuit et; 
 dum pruritu annum, dum gustandi oblectatione producimur, 
 mors per fenestras ingreditur, quo fugiendum est ab ira ipsius, 
 nisi ad misericordiam eius, qui reducem filium et concessae 
 prodigum portionis, quem postquam cum porcis per obscenum 
 siliquarum cibum addixit inmunda communio, ad stolam candidam, 
 ad anulum pretiosum, ad diuitias illas paternae possessionis, 
 quasi semper seruasset iussa, reuocauit? precatus 
 sum per electum eius, ut debita mihi plura dimitteret, ut 
 plus diligentiae absolutus exhiberem. et hoc cum promissionis 
 suae chirographo et casta sponsione conueniens poposci, ut 
 daret etiam per praecepta sua amabili deuotione me currere, 
 quia, cum sit illius quod uocamur, illius quod uocati

 

 
 
 
 adquiescimus, a nobis tamquam sint orta munerantur, et uelle recta 
 et perficere ipse (dam) suggerit, tamen ceu pro nostra obnoxius 
 deuotione dat praemium. promisi etiam, si clarioris studii me 
 per gratiam suam donaret affectu, de manu linguae meae confessio 
 ista procederet, de muneribus ipsius ingenioli mei eidem 
 adipem litarem, ut numquam stili cura de saecularium rerum 
 uentosa executione lassaretur, reliquas etiam quibus suggillabar 
 foeditates abnuerem, si tamen ipse, quod loqui inspirauit, uelle 
 me faciat supplicaui ut adesset in me beneficiis suis nec 
 auerteret se ab eo, quem genuini praesidii tutela destitutum 
 fouisset misericorditer et illis, qui parentum laetabantur defensione, 
 praetulisset: et ut haec tribuerentur non uicem innocentiae 
 meae reddidit, sed quantum gratiae eius deberet felix 
 et eruditus peccator, ostendit. nam si recti custodiam, pietatem 
 secutus, non linqueret et nos terreret ut arbiter et 
 non ut pater foueret, nusquam uia salutis, nusquam euadendi 
 aditus pateret.

Deus meus, redemptio mea, quae mihi occurrunt de his 
 quae fecisti mecum, quae de illis quae gessi aduersum me? 
 quae si conferantur, nullum tempus ant ope tua ant delicto 
 meo sit uacuum. libet ex innumeris in me conlationibus 
 tuis unam libare et praetereundo populos largitionum tuarum 
 singularem summotenus adtingere. tempore quo Italiam 
 optatissimus Theoderici regis resuscitauit ingressus, cum omnia 
 ab inimicis eius inexplicabili clade uastarentur et quod 
 superesset gladiis fames necaret, cum excelsa montium

 
 
 
 castrorumque arces penuria perrumperet et in culminibus locatos 
 armis saeuior egestas obsideret, ego annorum ferme sedecim 
 amitae, quae me aluerat, ea tempestate solacio priuatus sum: 
 remansi solus, inops re et consilio destitutus, cui sola remedium 
 tribuere possit aduersitas. ne inter parentes, quod est 
 captiuitetis sorte amarius, subsidia uiuendi liber poscerem et 
 cognitus peregrinantium mala tolerarem, extemplo porrexisti 
 consuetam dexteram, defensio mea, et domum censu et religione 
 praediuitem, ut solacium meum non respueret, conpulisti. 
 poposci in matrimonium cuiusdam nobilissimae et tibi 
 bene conpertae paruulam filiolam, protinus, te ut anteueniret 
 procurante, quasi hoc a me sperari debuisset, exceptus. contulit 
 mihi placentium tibi consortium et ut alimentis affluerem 
 et ad culturam tuam fugiens infidelitatis obscura commearem: 
 pene ante agnitionem desolationis meae coeperunt 
 mihi largienda suppetere. tunc primum ex mendico in regem 
 mutatus, adflictorum orditus sum mala deridere et quasi 
 debita mihi fuisset prosperitas, sic illorum neglegere auctorem. 
 non tamen perduellis animus et durae ceruicis continuo a te 
 tumor elisus est: produxisti ultionis tempora, ne forte conpungerer 
 et hoc tantum, quis esset praestitor, sanatus sentirem. 
 sed quia homo non corrigitur ex iniusto nec facile ad candidum 
 post maculas redigitur, steti in sententia mea illa qua caderem, 
 uici patientiam tuam continuatione peccati. et quia, cum sis 
 clementissimus, non semper iustitiam seponis, nudatus praesidio 
 tuo uocem illam, quae directa est ad aures primi

 
 
 
 parentis, accepi: Adam, ubi es? in confusione mea quantos 
 amiserim clementiae tuae thesauros et qua nudatus sim dote 
 numeraui: rerum a te conla.tarum aestimatio tunc concessa 
 est, cum mihi periret: redii ad me atque ad aerumnas meas 
 et propter gaudia producta lacrimaui. statim alio quidem 
 itinere non tamen inpare subuenisti. ordinasti, ut per officium 
 leuitarum coactus sanarer et inpacti honoris sarcina quod 
 premebat a me pondus amoueret. sed postquam uenerandae 
 me pressura dignitatis absoluit, habui de titulo genium, non 
 de actionis nitore conscientiam.s o mens rigore inebriata 
 uenefico nec exemplis instructa nec monitis! si desunt tibi 
 uenerabilium magisteria librorum, ad profectum informare 
 suppliciis et nisi te caeno perditionis inmergis, habere potes 
 de poena doctrinam. sed haec faciat in nobis ille, qui praecipit, 
 et ut pares eius existamus imperiis, ipse nobisc.um quod 
 iniungit operetur.-

Haec et alia plura, sicut praefatus sum, per testem 
 probatissimum beatum Victorem intimanda suggessi, nec 
 requies nec mora procuranda lentauit: petitionem meam 
 suscepit replicauit obtinuit. hoc amplius suffragator meus 
 emeruit quam poposci, ut illa, quae mecum matrimonii habuit 
 parilitate subiugari, religiosae mecum habitudinis decora partiretur 
 et fieret praeclari dux femina tituli. sed utinam sexu 
 fragilem in animi uirtute sequeremur et in actione nobili non

 

 
 
 
 tantum excelleret merito, quantum femineae inbecillitatis sequi 
 uidetur optentu! illa pretiosae uigore constantiae mala carnis 
 nota perdomuit et affectiosam seruauit pudicitiam non coactam. 
 illa recti obseruantiam, dum obstinate diligit, ire conpulit 
 in naturam. utinam non mihi in illa districti proponatur 
 hora iudicii et dum in infirmitate sua fortis adparuerit, ego in 
 naturali uirtute sim fragilis ! ecce, domine, recensui ipsa, 
 quae noueras, et in ea tantum fui fidelis parte, ut non raperem 
 quod tenebas. adesto, rex gloriae, adesto supplicanti 
 et secundum benignitatis tuae consuetudinem secutura dispone.

GLORIA PATRI ET FILIO ET SPIRITVI SANCTO.