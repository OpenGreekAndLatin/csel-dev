Transcriptis exultanter ac raptim quae deprecante me exemplanda 
 misisti illico ad beatitudinem uestram uolumen utrumque 
 direxi; unica uero illa et sine comparatione doctrina, qua ex utroque 
 testamento magnorum aenigmatum absolutissime aperiens quaestiones 
 amoto uelamine oculis cordis uerum spiritalis intellegentia 
 lumen infundit, quam admirationi mihi fuerit, manifestius declarare 
 non potui, quam ut eam a me faterer digne non posse laudari. 
 quamquam quid ego ad adtollenda ea quae editis solum me esse 
 imparem dicam? pace dictum sit omnium qui sunt optime his quae 
 liberalia appellant studia instituti, nec ab his quidem mira librorum 
 tuorum praeconia satis digne excoli posse existimo. quia licet 
 facilius esse decernant iudicare quam dicere, mihi tamen adeo 
 persuasum est non esse hoc facile, ut merito definiam, quod nemo 
 rectius tam praeclari operis praedicator existeret quam eius inuentor

 
 
 
 et conditor, quia, quod nemo sic potuit inuenire, utique sic nemo 
 laudat. sed dum haec tacitus mecum reuoluo, occurrit mihi quod 
 in bibliothecis studiosi saecularium litterarum puer quondam, ut 
 se aetatis illius curiositas habet, praetereundo legissem. nam cum 
 supra memoratae aedis ordinator ac dominus inter expressas lapillis 
 aut ceris discoloribus formatasque effigies uel oratorum uel etiam 
 poetarum specialia singulorum autotypis epigrammata subdidisset, 
 ubi ad praeiudicati eloquii uenit poetam, hoc modo orsus est: 
 
 Virgilium uatem melius sua carmina laudant, 
 in freta dum fluuii current, dum montibus umbrae 
 lustrabunt conuexa, polus dum sidera pascet . 
 semper honos, nomenque tuum laudesque manebunt . 
 
 et uere, dummodo orationibus tuis culpa caream, quod inter sacros 
 apices commemorationesque sanctorum mundialium a me scripturarum 
 promuntur exempla, merito mihi dominum Eucherium mente 
 recolenti memoratum in memoriam opus recurrit. nam dum erunt 
 superius conprehensa, omnium Christianorum ore et amore celebrabere 
 praedicandus in posterum, dum doces posteros. ora pro 
 me, domine uere sancte atque amice dei et mihi in Christo omni 
 cultu suscipiende pater.