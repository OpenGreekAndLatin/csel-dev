hanc esse intentionem legis arguentis, ut, quia per illam perperam 
 
 fiunt, confugiatur ad gratiam Domini miserantis, uelut 
 paedagogo concludente in fidem, quae postea reuelata est; ubi et 
 remittantur quae male fiunt et eadem gratia iuuante non fiunt, 
 proficientium est enim uia, quamuis bene proficientes dicantur 
 perfecti uiatores : illa est autem summa perfectio, cui nihil addatur, 
 cum id, quo tenditur, coeperit possideri.

iam uero illud quod eis dicitur \'ipse tu sine peccato es?\' re 
 uera non pertinet ad eam rem, de qua uertitur quaestio sed quod

 


 
 dicit, neglegentiae suae potius inputari, quod non est sine peccato, 
 bene quidem dicit, sed dignetur inde et orare Dominum, ne illi 
 haec iniqua neglegentia dominetur. quem rogabat quidam, quando 
 dicebat: itinera mea dirige secundum uerbum tuum, et 
 ne dominetur mihi omnis iniquitas: ne dum suae diligentiae 
 quasi propriis uiribus fidit, neque hic ad ueram iustitiam 
 neque illic, ubi sine dubio perfecta desideranda est et speranda, 
 perueniat.

Et illud, quod a quibusdam eis dicitur, nusquam esse scriptum 
 his omnino uerbis, posse esse hominem sine peccato; facile refellit : 
 \'quia non ibi est quaestio, quibus uerbis dicatur quaecumque sententia\'. 
 non tamen fortasse sine causa, cum aliquotiens in Scripturis 
 inueniatur, homines dictos esse sine querella, nemo 
 inuenitur qui dictus sit sine peccato, nisi unus solus, de quo 
 aperte dictum est: eum qui non nouerat peccatum; et eo 
 loco, ubi de sacerdotibus sanctis agebatur, etenim expertus 
 est omnia, secundum similitudinem sine peccato: in 
 illa scilicet carne, quae habebat similitudinem carnis peccati, 
 quamuis non esset caro peccati; quam tamen simititudinem non 
 haberet nisi cetera omnis hominis esset caro peccati. iam illud quomodo 
 accipiendum sit omnis qui natus est ex Deo non peccat, 
 et non potest peccare, quia semen eius in ipso manet, cum 
 ipse apostolus Iohannes, quasi non sit natus ex Deo aut eis loqueretur, 
 qui nondum essent nati ex Deo, aperte posuerit: si dixerimus, 
 quia peccatum non habemus, nos ipsos seducimus et

 

 


 
 ueritas in nobis non est : in libris, quos ad Marcellinum de 
 hac re scripsi, sicut potui explicare curaui. et illud quod dictum 
 est non potest peccare pro eo quod dictum est ac si diceretur 
 \'non debet peccare\', non inprobanda mihi uidetur huius assertio. 
 quis enim insanus dicat debere peccari, cum ideo sit peccatum, 
 quia non debet fieri ? .

Sane quod apostolus Iacobus ait, linguam autem nullus 
 hominum domare potest, non mihi uidetur ita intellegendum 
 ut exponere uoluit, \'quasi per exprobrationem dictum\', tamquam 
 diceretur: ergone linguam nullus hominum domare potest?\' tamquam 
 obiurgans eis dicens: \'domare feras potestis, linguam non 
 potestis ?\' quasi facilius sit linguam domare, quam feras. non puto 
 quod iste sit sensus hoc loco. si enim id \'sentiri uellet de facilitate 
 domandae linguae, cetera sequerentur in bestiarum conparatione. 
 nunc uero sequitur: inquietum malum, plena ueneno mortifero, 
 utique nocentiore quam bestiarum atque serpentum; nam 
 illud carnem interficit, hoc uero animam. os enim quod mentitur, 
 occidit animam. non ergo quasi id esset facilius quam 
 mansuefactio bestiarum sanctus Iacobus illam sententiam pronuntiauit 
 aut ea uoce uoluit pronuntiari; sed potius ostendens, 
 quantum sit in homine linguae malum, ut a nullo homine domari 
 possit, cum ab hominibus domentur et bestiae. neque hoc ideo\'

 

 


 
 dixit, ut huius in nos mali dominationem per neglegentiam permanere 
 patiamur, sed ut ad domandam linguam diuinae gratiae 
 poscamus auxilium non enim ait \'linguam nullus domare potest,\' 
 sed nullus hominum, ut, cum domatur, Dei misericordia, Dei 
 adiutorio, Dei gratia fieri fateamur. conetur ergo anima domare 
 linguam et, dum conatur, poscat auxilium; et oret lingua, ut 
 dometur lingua donante illo, qui dixit ad suos : non enim uos 
 estis qui loquimini, sed Spiritus Patris uestri, qui 
 loquitur in uobis itaque praecepto facere commonemur, quod 
 conantes et nostris uiribus non ualentes adiutorium diuinum 
 precemur.

Proinde et ipse cum exaggerasset linguae malum, inter haec 
 dicens non oportet, fratres mei, haec ita fieri, continuo 
 monuit, consummatis his quae hinc dicebat, quo adiutorio ista 
 non fierent, quae dixit fieri non oportere. quis sapiens, inquit, 
 et disciplinatus inter uos? ostendat ex bona conuersatione 
 operationem suam in mansuetudine sapientiae. 
 quodsi zelum amarum habetis et contentiones in 
 cordibus uestris, nolite gloriari et mendaces esse 
 aduersum ueritatem. non est ista sapientia de sursum 
 descendens, sed terrena animalis diabolica. ubi 
 enim zelus et contentio, ibi inconstantia et omne 
 opus prauum. quae autem de sursum est sapientia, 
 primum quidem pudica est, deinde pacifica modesta 
 suadibilis, plena misericordia et fructibus bonis, 
 non indicans, sine simulatione. haec est sapientia, quae

 

 


 
 linguam domat, de sursum descendens, non ab humano corde prosiliens. 
 an et istam quisque abrogare audet gratiae Dei, et eam 
 superbissima uanitate ponet in hominis potestate? cur ergo oratur 
 ut accipiatur, si ab homine est ut habeatur? an et huic orationi 
 contradicitur, ne fiat iniuria libero arbitrio ? quodsi sibi sufficit 
 possibilitate naturae ad implenda omnia praecepta iustitiae , contradicatur 
 ergo et idem ipsi apostolo Iacobo admonenti et dicenti; 
 si quis autem uestrum indiget sapientia, postulet a 
 Deo, qui dat omnibus affluenter et non inproperat, 
 et dabitur ei. postulet autem in fide nihil haesitans. 
 haec est fides ad quam praecepta compellunt : ut lex imperet, fides 
 impetret, in multis, offendimus omnes. non enim et hoc 
 iste apostolus alio modo pronuntiauit, sicut illud quod ait \'linguam 
 nullus hominum domare potest\'.

Nec illud quisquam istis pro inpossibilitate non peccandi similiter 
 obiecerit, quod dictum est : sapientia carnis inimica 
 est Deo. legi enim Dei non est subjecta, nec enim 
 potest. qui autem in carne sunt, Deo placere. non 
 possunt. sapientiam quippe carnis dixit, non sapientiam de 
 sorsum descendentem: et in carne esse non eos, qui nondum de 



 

 


 
 corpore exierunt, sed eos, qui secundum carnem uiuunt, significatos 
 esse manifestum est. non autem ibi est quaestio, quae 
 uersatur. illud est, quod expecto ab isto audire, si possim, eos, 
 qui secundum spiritum uiuunt et ob hoc etiam hic adhuc uiuentes 
 iam quodam modo in carne non sunt, utrum gratia Dei uiuant 
 secundum spiritum, an sibi sufficiant, iam data cum crearentur 
 possibilitate naturae in sua propria uoluntate; cum plenitudo 
 legis non sit nisi caritas, et caritas Dei diffusa sit in 
 cordibus nostris, non per nos ipsos sed per Spiritum 
 Sanctum qui datus est nobis. 
 
 
 Tractat etiam iste de peccatis ignorantiae et dicit, \'hominem 
 praeuigilare debere ne ignoret, ideoque esse culpandam ignorantiam, 
 quia id homo nescit neglegentia sua quod adhibita diligentia 
 scire debuisset.; dum tamen omnia potius disputet, quam ut oret et 
 dicat: da mihi intellectum, et discam mandata tua. 
 aliud enim est eum non curasse scire, quae neglegentiae peccata 
 etiam per sacrificia quaedam legis uidebantur expiari; aliud intellegere 
 uelle nec posse et facere contra legem non intellegendo 
 quae fieri uelit. unde admonemur petere a Deo sapientiam, qui 
 dat omnibus affluenter, utique his omnibus, qui sic petunt 
 et tantum petunt, quomodo et quantum res tanta petenda est.

Diuinitus tamen expianda esse peccata, commissa et pro eis 
 Dominum exorandum fatetur, propter ueniam scilicet promerendam: 
 quia id, quod factum est, facere infectum multum ab isto laudata 
 potentia illa, natura et uoluntas hominis, etiam ipso fatente non 
 potest; quare hac necessitate restat ut oret ignosci. ut autem 
 adiuuetur ne peccet, nusquam dixit, non hic legit. mirum de hac 
 re omnino silentium, cum oratio Dominica utrumque petendum 
 esse commoneat: et ut dimittantur nobis debita nostra et ut non 
 inducamur in temptationem, illud ut praeterita expientur, hoc ut 
 futura uitentur. quod licet non fiat, nisi uoluntas adsit, tamen ut 
 fiat, uoluntas sola non sufficit. ideo pro hac re nec superflua nec 
 inpudens Domino immolatur oratio, nam quid stultius quam orare, 
 ut facias quod in potestate habeas ?

Iam nunc uidete, quod ad rem maxime pertinet, quomodo humanam 
 naturam, tamquam omnino sine uitio ullo sit, conetur 
 ostendere et contra apertissimas Scripturas Dei delectetur sapientia 
 uerbi, qua euacuatur crux Christi. sed plane illa non 
 euacuabitur, ista potius sapientia subuertetur. nam cum hoc 
 ostenderimus, aderit fortasse misericordia Dei, ut et ipsum haec 
 dixisse paeniteat. primo, inquit, de eo disputandum est, 
 quod peccato debilitata dicitur et inmutata natura.

 

 


 
 unde ante omnia quaerendum puto, inquit, quid sit 
 peccatum substantia aliqua, an omni substantia 
 carens nomen, quo non res, non exsistentia, non corpus 
 aliquod, sed perperam facti actus exprimitur. 
 deinde adiungit: credo ita est et ei ita est, inquit, quomodo 
 potuit humanam debilitare uel mutare naturam, 
 quod substantia caret? uidete quaeso, quomodo nesciens 
 nitatur euertere medicinalium eloquiorum saluberrimas uoces 
 ego dixi: Domine, miserere mei, sana animam meam, 
 quoniam peccaui tibi. quid sanatur, si nihil est uulneratum, 
 nihil sauciatum, nihil debilitatum atque uitiatum? porro si est 
 quod sanetur, unde uitiatum est? audis confitentem; quid desideras 
 disputantem? sana, inquit, animam meam. ab illo quaere, 
 unde uitiatum sit, quod sanari rogat; et audi quod sequitur: 
 quoniam peccaui tibi. hunc iste interroget ab isto quaerat, 
 quod quaerendum putat, et dicat \'o tu qui clamas sana animam 
 meam, quoniam peccaui tibi, quid est peccatum?\' substantia 
 aliqua an omni substantia carens nomen, quo non res, non exsistentia, 
 non corpus aliquod , sed tantum perperam facti actus 
 exprimitur ? respondit ille: \'ita est ut dicis. non est peccatum 
 aliqua substantia, sed tantum hoc nomine perperam facti actus 
 exprimitur ? et contra iste: quid ergo clamas: \'sana animam 
 meam, quoniam peccaui tibi\'? quomodo potuit uitiari anima tua?

 

 

 
 
 
 Medico indiget, quia sana non est. omnia quidem bona, quae 
 habet in conformatione, uitam sensus mentem, a summo Deo habet 
 creatore et artifice suo; uitium uero, quod ista naturalia bona 
 contenebrat et infirmat, ut inluminatione et curatione opus habeat, 
 non ab inculpabili artifice contractum est, sed ex originali peccato, 
 quod commissum est libero arbitrio. ac per hoc natura poenalis 
 ad uindictam iustissimam pertinet. si enim iam sumus in Christo 
 noua creatura, tamen eramus natura filii irae sicut et 
 ceteri. Deus autem qui diues est in misericordia 
 propter multam dilectionem, qua dilexit nos, et cum 
 essemus mortui peccatis, conuiuificauit nos Christo, 
 cuius gratia sumus salui facti.

Haec igitur gratia Christi, sine qua nec infantes nec aetate 
 grandes salui fieri possunt, non meritis redditur, sed gratis datur, 
 propter quod et gratia nominatur: iustificati, inquit, gratis 
 per sanguinem ipsius. unde hi qui non per illam liberantur, 
 siue quia audire nondum potuerunt siue quia oboedire 
 noluerunt siue etiam cum per aetatem audire non possent, lauacrum 
 regenerationis quod accipere possent, per quod salui fierent, 
 non acceperunt, iuste utique damnantur: quia sine peccato non 
 sunt, uel quod originaliter traxerunt uel quod malis moribus

 

 

 

 


 
 addiderunt, omnes enim peccauerunt, siue in Adam siue in 
 se ipsis et egent gloria dei.

Vniuersa igitur Massa poenas debet; et si omnibus debitum 
 damnationis supplicium redderetur, non iniuste procul dubio redderetur. 
 qui ergo inde per gratiam liberantur, non uasa meritorum 
 suorum, sed uasa misericordiae nominantur. cuius misericordiae, 
 nisi illius \'qui Christum Iesum misit in hunc mundum 
 peccatores saluos facere, quos praesciuit et praedestinauit 
 et uocauit et iustificauit et glorificauit? 
 quis igitur usque adeo dementissime insaniat, ut non agat ineffabiles 
 gratias misericordiae quos uoluit liberantis, qui recte nullo 
 modo posset culpare iustitiam uniuersos omnino damnantis. 
 
 Hoc si secundum Scripturas sapiamus, non cogimur contra 
 Christianam gratiam disputare et ea dicere quibus demonstrare 
 conemur, naturam humanam neque in paruulis medico indigere, 
 quia sana est, et in maioribus sibi ipsam ad iustitiam si uelit 
 posse sufficere. acute quippe uidentur haec dici, sed in sapientia 
 Verbi, qua euacuatur crux Christi. non est ista sapientia 
 de sursum descendens. nolo quod sequitur dicere, ne amicis 
 nostris, quorum fortissima et acerrima ingenia non in peruersum 
 sed in directum currere uolumus, facere existimemur iniuriam.

Quanto igitur zelo accensus est libri huius quem misistis conditor 
 aduersus eos qui peccatis suis patrocinium de natura humanae 
 infirmitatis perquirunt, tanto et multo ardentiore zelo nos oportet 
 accendi, ne euacuetur crux Christi. euacuatur autem, si aliquo 
 modo praeter illius sacramentum ad iustitiam uitamque aeternam 
 perueniri posse dicatur: quod in libro isto agitur, nolo dicere ab 
 sciente, ne illum, qui eum scripsit, ne Christianum quidem habendum 
 iudicem, sed, quod magis credo, a nesciente, magnis sane. 
 uiribus, sed eas sanas uolo, non quales phrenetici habere consuerunt. 
 
 
 
 Nam prius distinguit, aliud esse quaerere, an possit aliquid 
 esse, quod ad solam possibilitatem pertinet, aliud, utrumne sit. 
 hanc distinctionem ueram esse nemo ambigit: consequens enim 
 est, ut, quod est, esse potuerit, non est autem consequens, ut, 
 quod esse potest, etiam sit. quia enim Dominus Lazarum 
 suscitauit, sine dubio potuit; quia. uero Iudam non suscitauit; 
 numquid dicendum est: non potuit? potuit ergo; sed noluit; nam 
 si uoluisset, etiam hoc eadem potestate fecisset, quia et Filius, 
 quos uult uiuificat. sed hac distinctione uera atque manifesta 
 quo tendat et quid efficere conetur, aduertite. nos, inquit, 
 de sola . possibilitate tractamus; de qua nisi quid 
 certum constiterit, transgredi ad aliud grauissimum 
 esse atque extra ordinem dicimus. hoc uersat multis 
 modis et sermone diuturno, ne quis eum aliud quam de non

 

 

 


 
 peccandi possibilitate quaerere existimet. unde inter multa, quibus 
 id agit, etiam hoc dicit: idem iterum repeto: ego dico 
 posse esse hominem sine peccato. tu quid dicis? non 
 posse esse hominem sine peccato? neque ego dico, 
 inquit, hominem esse sine peccato neque tu dicis non 
 esse hominem sine peccato: de posse et non posse, 
 non de esse et non esse contendimus. deinde nonnulla 
 eorum, quae aduersus eos de scripturis proferri solent, ad istam 
 quaestionem non pertinere, in qua quaeritur, possitne an non 
 possit homo esse sine peccato, ita commemorat: nam \'nullus\', 
 inquit, \'mundus est a sorde\' et \'non est homo, qui non 
 peccet\', et non est iustus in terra\' et \'non est, qui 
 faciat bonum\', et cetera his similia, inquit, ad non esse, 
 non ad non posse proficiunt. huiusmodi enim exemplis 
 ostenditur, quales homines quidam tempore aliquo 
 fuerint, non quod aliud esse non potuerint: unde 
 et iure inueniuntur esse culpabiles. nam si idcirco 
 tales fuerunt, quia aliud esse non potuerunt culpa 
 carent.

Videte quid dixerit. ego autem dico, paruulum natum in eo loco, 
 ubi ei non potuit per Christi baptismum subueniri morte praeuento, 
 idcirco talem fuisse , id est sine lauacro regenerationis 
 exisse, quia esse aliud non potuit. absoluat ergo eum et aperiat 
 ei contra sententiam Domini regnum caelorum. sed non eum 



 

 


 
 absoluit apostolus, qui ait : per unum hominem peccatum intrauit 
 in mundum et per peccatum mors et ita in 
 omnes homines pertransiit, in quo omnes peccauerunt. 
 recte ergo ea damnatione, quae per uniuersam massam currit, 
 non admittitur in regnum caelorum, quamuis Christianus non 
 solum non fuerit sed nec esse potuerit.

Sed non damnatur, inquiunt, quia, in Adam peccasse 
 omnes, non propter peccatum nascendi origine 
 adtractum sed propter imitationem dictum est. si ergo 
 ideo dicitur Adam auctor hominum, qui subsecuti sunt, peccatorum, 
 quia primus peccator in omnibus fuit: cur non potius Abel, quam 
 Christus, ponitur caput hominum iustorum, quia primus in omnibus 
 iustus fuit? sed de infante non loquor. iuuenis uel senex in ea 
 regione defunctus est, ubi non potuit Christi nomen audiri; potuit 
 fieri iustus per naturam et liberum arbitrium, an non potuit? si 
 potuisse dicunt, ecce quod est crucem Christi euacuare, sine illa 
 quemquam per naturalem legem et uoluntatis arbitrium iustificari 
 posse contendere. dicamus et hic: ergo Christus gratis 
 mortuus est. hoc enim omnes possent, etiam ei mortuus ille 
 non esset, et, si iniusti essent, quia uellent, essent, non quia 
 iusti esse non possent. si autem sine Christi gratia iustificari 
 omnino non potuit, etiam istum si audet absoluat secundum uerba

 

 


 
 sua, quia, si idcirco talis fuit, quod aliud esse non 
 potuit, culpa caret.

Sed obicit sibi quasi ab alio dictum et ait: potest quidem 
 esse, sed per Dei gratiam, inquies. deinde uelut 
 respondendo subiungit: ago humanitati tuae gratias, quod 
 assertionem meam, quam dudum obpugnabas, non 
 modo non obpugnare aut confiteri solum contentus 
 non es, uerum etiam non refugis conprobare. nam 
 dicere \'potest quidem, sed per illum aut per illud\' 
 quid aliud est, quam non. solum consentire quod 
 posset esse, uerum etiam quomodo uel qualiter posset, 
 ostendere? nullus itaque magis alicuius rei possibilitatem 
 adprobat, quam qui eius etiam qualitatem 
 fatetur; quia nec absque re esse qualitas potest. his 
 dictis iterum sibi obicit: sed tu, inquies, hoc in loco Dei 
 gratiam, quandoquidem eam non commemoras, uideris 
 abnuere. deinde respondet: egone abnuo, qui rem confitendo 
 confitear necesse est et per quod effici res 
 potest; an tu, qui rem negando et quicquid illud est 
 per quod res efficitur procul dubio negas? oblitus est, 
 iam se illi respondere, qui rem non negat, cuius obiectionem 
 paulo ante proposuerat dicentis: potest quidem esse, sed per 
 Dei gratiam\'. quomodo ergo illam, pro qua iste multum laborat,

 


 
 possibilitatem negat, qui ei iam dicit \'potest esse per Dei gratiam ?\' 
 uerumtamen quia isto dimisso, qui rem iam confitetur, agit adhuc 
 aduersus eos, qui negant esse possibile hominem esse sine peccato, 
 quid ad nos? contra quos uult agat, dum tamen hoc confiteatur, 
 quod impietate sceleratissima negatur, sine gratia Dei hominem 
 sine peccato esse non posse. dicit ergo: siue per gratiam 
 siue per adiutorium siue per misericordiam, et quicquid 
 illud est per quod esse homo absque peccato 
 potest, confitetur, quisquis rem ipsam fatetur. \'

Fateor dilectioni uestrae, cum ista legerem, laetitia repente 
 perfusus sum, quod Dei gratiam non negaret, per quam solam 
 homo iustificari potest: hoc enim in disputationibus talium maxime 
 detestor et horreo. sed pergens legere cetera, primo ex datis 
 similitudinibus coepi habere suspectum. ait enim: nunc si dixero, 
 \'homo disputare potest, auis uolare, lepus 
 currere\', et non etiam per quae haec effici possunt 
 commemorauero, id est linguam alas pedes: num ego 
 officiorum qualitates negaui, qui officia ipsa confessus 
 sum? uidetur certe, haec eum commemorasse, quae 
 natura ualent: creata sunt enim haec membra huiusmodi naturis, 
 lingua alae pedes. non tale aliquid posuit, quale de gratia intellegi 
 uolumus, sine qua homo non iustificatur: ubi de sanandis, non 
 de instituendis naturis agitur. hinc iam ego sollicitus coepi legere 
 cetera et me non falso conperi suspicatum.

 

 
 
 
 Quo priusquam ueniam, uidete quid dixerit. cum tractaret 
 quaestionem de differentia peccatorum et obiceret sibi, quod quaedam 
 saepe inruant, non posse cuncta uitari, negauit debere 
 argui ne leui quidem correptione, si uitari omnino 
 non possunt, scripturas utique non aduertens Noui Testamenti, 
 ubi didicimus