Quantum de uestra corporali et maxime spiritali 
 salute gaudeamus, sincerissimi fratres dilecti a deo Albina, 
 Piniane et Melania, quia effari non possumus, uobis cogitandum 
 credendumque dimittimus, ut ea de quibus nos 
 consuluistis potius iam loquamur. festinante etenim perlatore. 
 inter occupationes nostras multo apud Carthaginem quam 
 ubicumque alibi densiores quantum deus donare dignatus est, 
 ut potuimus, ista dictauimus.

Scripsistis mihi cum Pelagio uos egisse, ut quaecumque 
 aduersus eum dicerentur scripto damnaret, eumque 
 dixisse audientibus uobis: \'anathemo qui uel sentit uel dicit 
 gratiam dei, qua Christus uenit in hunc mundum peccatores 
 saluos facere, non solum per singulas horas aut per 
 singula momenta, sed etiam per singulos actus nostros non 
 esse necessariam et qui hanc conantur auferre poenas sortiantur 
 aeternas\\ quisquis haec audit et sensum eius ignorat, 
 quem in libris suis satis euidenter expressit, non illis quos

 

 
 
 
 dicit inemendatos sibi fuisse subreptos aut omnino suos negat, 
 sed in illis quos litteris suis quas Romam misit commemorat, 
 omnino eum putat hoc sentire quod ueritas habet; quisquis 
 autem quid in eis apertius dicat aduertit, debet habere etiam 
 ista uerba suspecta, quia, etsi gratiam dei, qua Christus 
 uenit in mundum peccatores saluos facere, in sola peccatorum 
 remissione constituat, potest huic sensui uerba ista 
 coaptare dicens ideo eam per singulas horas, per singula 
 momenta et per actus singulos necessariam, ut semper in 
 memoria retinentes et reminiscentes dimissa nobis esse peccata 
 non peccemus ulterius adiuti non aliqua subministratione uirtutis, 
 sed uiribus propriae uoluntatis quid sibi remissione 
 peccatorum praestitum fuerit per actus singulos recordantis. 
 item quoniam solent dicere nobis in eo Christum ad non 
 peccandum praebuisse adiutorium, quia iuste ipse uiuendo 
 iusteque docendo reliquit exemplum, possunt etiam ad hoc 
 ista uerba coaptare, ut dicant per singula momenta, per singulos 
 actus necessariam nobis esse huius modi gratiam, id est 
 ut in omni conuersatione nostra intueamur dominicae conuersationis 
 exemplum. peruidet autem fides uestra a confessione 
 gratiae, de qua quaestio est, quam sit distinguenda ista confessio 
 et tamen obtegi potest istorum ambiguitate uerborum.

Sed quid mirum? quandoquidem ipse Pelagius, cum 
 episcopalibus gestis sine ulla recusatione damnauerit eos, qui 
 dicunt gratiam dei et adiutorium non ad singulos actus dari, 
 sed in libero arbitrio esse uel in lege atque doctrina — ubi 
 putabamus eius de hac re omnes tergiuersationes esse consumptas 
 — damnauerit etiam eos, qui docent gratiam dei 
 secundum merita nostra dari, tamen in libris, quos edidit pro

 

 
 
 
 libero arbitrio, quorum mentionem facit in epistula, quam 
 Romam misit, nihil aliud sentire monstratur quam id quod 
 damnasse uidebatur. nam gratiam dei et adiutorium, quo 
 adiuuamur ad non peccandum, aut in natura et libero ponit 
 arbitrio aut in lege atque doctrina, ut uidelicet, cum adiuuat 
 deus hominem, ut declinet a malo et faciat bonum, reuelando 
 et ostendendo quid fieri debeat adiuuare credatur, non 
 etiam cooperando et dilectionem inspirando, ut id quod faciendum 
 esse cognouerit faciat.

Nam cum tria constituat atque distinguat, quibus diuina 
 mandata dicit inpleri: possibilitatem, uoluntatem, actionem — 
 possibilitatem scilicet, qua potest homo esse iustus, uoluntatem, 
 qua uult esse iustus, actionem, qua iustus est — 
 horum trium primum, id est possibilitatem datam confitetur 
 a creatore naturae nec esse in nostra potestate, sed eam nos 
 habere, etiamsi nolimus, duo uero reliqua, id est uoluntatem 
 et actionem nostra esse asserit atque ita nobis tribuit, ut 
 nonnisi a nobis esse contendat. denique gratia dei non ista 
 duo, quae nostra omnino uult esse, id est uoluntatem et 
 actionem, sed illam, quae in potestate nostra non est et nobis 
 ex deo est, id est possibilitatem, perhibet adiuuari, tamquam 
 illa quae nostra sunt, hoc est uoluntas et actio, tam sint 
 ualentia ad declinandum a malo et faciendum bonum, ut 
 diuino adiutorio non indigeant, illud uero, quod nobis ex deo 
 est, hoc sit inualidum, id est possibilitas, ut semper gratiae 
 adiuuetur auxilio.

Sed ne quis forsitan dicat nos uel non recte intellegere 
 quae loquitur uel maleuolo animo in alium sensum quae 
 non ita dicta sunt uertere, ipsa iam uerba eius accipite. <nos>. 
 inquit, \'sic tria ista distinguimus et certum uelut in ordinem

 

 
 
 
 digesta partimur. primo loco posse statuimus, secundo uelle, 
 tertio esse; posse in natura, uelle in arbitrio, esse in effectu 
 locamus. primum illud, id est posse ad deum proprie pertinet, 
 qui illud creaturae suae contulit, duo uero reliqua, hoc est 
 uelle et esse ad hominem referenda sunt, quia de arbitrii 
 fonte descendunt. ergo in uoluntate et opere bono laus hominis 
 est, immo et hominis et dei, qui ipsius uoluntatis et operis 
 possibilitatem dedit quique ipsam possibilitatem gratiae suae 
 adiuuat semper auxilio; quod uero potest homo uelle bonum 
 atque perficere, solius dei est. potest itaque illud unum esse, 
 etiamsi duo ista non fuerint, ista uero sine illo esse non 
 possunt. itaque liberum mihi est nec uoluntatem bonam habere 
 nec actionem, nullo autem modo possum non habere possibilitatem 
 boni; inest mihi, etiamsi noluero, nec otium sui aliquando 
 in hoc natura recipit. quem nobis sensum exempla 
 aliqua faciant clariorem. quod possumus uidere oculis, nostrum 
 non est, quod uero bene aut male uidemus, hoc nostrum est; 
 quod loqui possumus, dei est, quod uero bene aut male loquimur, 
 nostrum est. et ut generaliter uniuersa complectar: quod possumus 
 omne bonum facere, dicere, cogitare, illius est, qui hoc posse 
 donauit, qui hoc posse adiuuat; quod uero bene uel agimus 
 uel loquimur uel cogitamus, nostrum est, quia haec omnia 
 uertere in malum etiam possumus. unde, quod propter calumniam 
 uestram saepe repetendum est, cum dicimus posse 
 hominem esse sine peccato, et confessione possibilitatis acceptae 
 laudamus deum, qui nobis hoc posse largitus est, nec est ibi 
 ulla laudandi hominis occasio, ubi solius dei causa tractatur; 
 non enim de uelle nec de esse, sed tantummodo de eo quod 
 potest esse disseritur\'.

Ecce est totum dogma Pelagii in libro eius tertio pro 



 
 
 
 libero arbitrio his omnino uerbis diligenter expressum, quo 
 tria ista, unum quod est posse, alterum quod est uelle, tertium 
 quod est esse, id est possibilitatem, uoluntatem, actionem, 
 tanta curauit subtilitate distinguere, ut quandocumque legimus 
 uel audimus eum diuinae gratiae adiutorium confiteri, ut a malo 
 declinemus bonumque faciamus, siue in lege atque doctrina 
 siue ubilibet constituat, sciamus quid loquitur nec erremus 
 aliter eum intellegendo quam sentit. scire quippe debemus, 
 quod nec uoluntatem nostram nec actionem diuino adiuuari 
 credit auxilio, sed solam possibilitatem uoluntatis atque operis, 
 quam solam in his tribus nos habere affirmat ex deo, tamquam 
 hoc sit infirmum, quod deus ipse posuit in natura, cetera 
 uero duo, quae nostra esse uoluit, ita sint firma et fortia et 
 sibi sufficientia, ut nullo indigeant eius auxilio, et ideo non 
 adiuuet ut uelimus, non adiuuet ut agamus, sed tantummodo 
 adiuuet ut uelle et agere ualeamus. contra autem apostolus 
 cum timore, inquit, et tremore uestram ipsorum salutem 
 operamini. et ut scirent, quia non tantum in eo quod operari 
 possint — hoc etenim in natura et in doctrina iam 
 acceperant — sed etiam in eo quod operantur diuinitus adiuuantur, 
 non ait: deus est enim qui operatur in uobis posse, 
 tamquam ipsi iam et uelle et operari per se ipsos habeant 
 nec in his duobus adiutorio eius indigeant, sed ait: deus 
 est enim qui operatur in uobis et uelle et perficere, 
 uel, sicut in aliis et maxime graecis codicibus legitur, et 
 uelle et operari. uidete si non apostolus gratiae dei futuros 
 aduersarios sancto spiritu tanto ante praeuidit et haec duo, 
 id est et uelle et operari, quae iste ita nostra esse uoluit,

 

 

 

 
 
 
 tamquam ipsa diuinae gratiae non adiuuentur auxilio, deum in 
 nobis dixit operari.

Neque hinc Pelagius incautos fallat et simplices uel 
 etiam se ipsum, quoniam cum dixisset: (ergo in uoluntate et 
 opere bono laus hominis est\', uelut correxit atque addidit: 
 \'immo et hominis et dei\'. non enim hoc propterea dixit, quia 
 secundum sanam doctrinam intellegi uoluit, quod et uelle et 
 operari deus operetur in nobis, sed cur hoc dixerit satis euidenter 
 ostendit continuo subiungendo: \'qui ipsius uoluntatis 
 et operis possibilitatem dedit\'. hanc autem possibilitatem in 
 natura eum ponere de uerbis eius superioribus clarum est. 
 sed ne nihil de gratia dixisse uideretur, adiunxit: \'quique ipsam 
 possibilitatem gratiae suae adiuuat semper auxilio\'; non ait: 
 ipsam uoluntatem uel ipsam operationem — quod si diceret, 
 non abhorrere a doctrina apostolica uideretur — sed ait: 
 \'ipsam possibilitatem\', illud uidelicet ex tribus, quod in natura 
 locauit, \'gratiae suae adiuuat semper auxilio\', ut scilicet in 
 uoluntate et actione non ideo laus sit et dei et hominis, quia 
 sic uult homo, ut tamen deus uoluntati eius ardorem dilectionis 
 inspiret, et sic operatur homo, ut tamen deus cooperetur 
 — sine cuius adiutorio quid est homo? — sed ideo ad 
 hanc laudem adiunxit et deum, quia nisi natura esset in qua 
 nos condidit, qua uelle et agere possemus, nec uellemus nec 
 ageremus.

Hanc autem naturalem possibilitatem quod adiuuari dei 
 gratia confitetur, non est hic apertum uel quam dicat gratiam 
 uel quatenus ea naturam sentiat adiuuari; sed sicut aliis locis, 
 in quibus euidentius loquitur, intellegi potest, non uult aliud 
 accipi quam legem atque doctrinam, qua naturalis possibilitas 
 adiuuetur. 
 
 
 Nam quodam loco ait: \'hic nos imperitissimi hominum

 
 
 
 putant iniuriam diuinae gratiae facere, quia dicimus eam sine 
 uoluntate nostra nequaquam in nobis perficere sanctitatem — 
 quasi deus gratiae suae aliquid imperauerit et non illis, quibus 
 imperauit, etiam gratiae suae auxilium subministret, ut quod 
 per liberum homines facere iubentur arbitrium, facilius possent 
 implere per gratiam\' — et tamquam explicaturus quam dicat 
 gratiam secutus adiunxit dicens: \'quam nos non, ut tu putas, 
 in lege tantummodo, sed et in dei esse adiutorio confitemur\'. 
 quis non hic desideret ut ostendat quam uelit intellegi gratiam? 
 propter hoc enim maxime de illo expectare debemus, 
 ut dicat hoc quod dicit non in lege tantummodo se gratiam 
 confiteri. sed nobis hac expectatione suspensis quid addiderit 
 intuemini. \'adiuuat enim nos deus\', inquit, per doctrinam et 
 reuelationem suam, dum cordis nostri oculos aperit; dum 
 nobis, ne praesentibus occupemur, futura demonstrat; dum 
 diaboli pandit insidias; dum nos multiformi et ineffabili dono 
 gratiae caelestis illuminat\'. deinde sententiam suam quadam 
 uelut absolutione concludens qui haec dicit\', inquit, \'gratiam 
 tibi uidetur negare an et liberum hominis arbitrium et dei 
 gratiam confitetur\'? in his omnibus non recessit a commendatione 
 legis atque doctrinae, hanc esse adiuuantem gratiam 
 diligenter inculcans et hoc exequens quod proposuerat, cum diceret: 
 sed in dei esse adiutorio confitemur\'. denique dei 
 adiutorium multipliciter insinuandum putauit commemorando 
 doctrinam et reuelationem et oculorum cordis adapertionem et 
 demonstrationem futurorum et apertionem diabolicarum imidiarum 
 et multiformi atque ineffabili dono gratiae caelestis 
 illuminationem, ad hoc utique, ut diuina praecepta et promissa

 

 
 
 
 discamus. hoc est ergo gratiam dei ponere in lege atque 
 doctrina.

Hinc itaque apparet hanc eum gratiam confiteri, 
 qua demonstrat et reuelat deus quid agere debeamus, non 
 qua donat atque adiuuat, ut agamus, cum ad hoc potius 
 ualeat legis agnitio, si gratiae desit opitulatio, ut fiat mandati 
 praeuaricatio; ubi enim non est lex, ait apostolus, nec 
 praeuaricatio, et: concupiscentiam nesciebam, nisi 
 lex diceret: non concupisces. ac per hoc usque adeo 
 aliud est lex, aliud gratia, ut lex non solum nihil prosit, 
 uerum etiam plurimum obsit, nisi adiuuet gratia, et haec 
 ostendatur legis utilitas, quoniam quos facit praeuaricationis 
 reos, cogit confugere ad gratiam liberandos et ut concupiscentias 
 malas superent adiuuandos. iubet enim magis quam 
 iuuat, docet morbum esse, non sanat; immo ab ea potius 
 quod non sanatur augetur, ut attentius et sollicitius gratiae 
 medicina quaeratur, quia littera occidit, spiritus autem 
 uiuificat. si enim data esset lex, quae posset uiuificare, 
 omnino ex lege esset iustitia; in quantum tamen 
 etiam lex adiuuet, adiungit et dicit: sed conclusit scriptura 
 omnia sub peccato, ut promissio ex fide Iesu 
 Christi daretur credentibus. itaque lex, inquit, paedagogus 
 noster fuit in Christo Iesu. hoc ipsum ergo 
 superbis est utile sub peccato artius manifestiusque concludi, 
 ne ad faciendam iustitiam de liberi arbitrii quasi propriis 
 uiribus praesumatur, sed omne os obstruatur et reus fiat 
 omnis mundus deo, quia non iustificabitur ex lege 
 omnis caro coram illo; per legem enim cognitio

 

 
 
 
 peccati. nunc autem sine lege iustitia dei manifestata est, 
 testificata per legem et prophetas. quomodo ergo sine 
 lege manifestata, si per legem testificata? non itaque sine 
 lege manifestata, sed sine lege iustitia, quia iustitia dei est, 
 id est quae nobis non ex lege sit, sed ex deo, non quae illo 
 imperante cognoscendo timeatur, sed quae illo donante diligendo 
 teneatur, ut et qui gloriatur in domino glorietur.

Quid ergo est, quod iste legem atque doctrinam 
 deputat gratiam, qua iuuamur ad operandam iustitiam, quae 
 ut multum adiuuet, ad hoc adiuuat ut gratia requiratur? 
 nemo enim legem potest implere per legem; plenitudo enim 
 legis caritas, caritas autem dei non per legem diffusa 
 est in cordibus nostris, sed per spiritum sanctum qui 
 datus est nobis. proinde per legem gratia demonstratur. ut 
 lex per gratiam compleatur. quid enim iuuat Pelagium, quia 
 diuersis uerbis eandem rem dicit, ut non intellegatur in lege 
 atque doctrina gratiam constituere, qua possibilitatem naturae 
 asserit adiuuari? quantum autem existimo, ideo ueretur intellegi, 
 quia damnauit eos, qui dicunt gratiam dei et adiutorium 
 non ad singulos actus dari, sed in libero arbitrio esse 
 uel in lege atque doctrina, et tamen latere se putat, cum 
 aliis atque aliis locutionibus uersat significationem legis atque 
 doctrinae.

Et alio quippe loco, cum diu asseruisset non adiutorio 
 dei, sed ex nobis ipsis in nobis effici uoluntatem bonam, 
 opposuit sibi ex apostoli epistola quaestionem atque ait: \'et 
 quomodo\', inquit, stabit illud apostoli: deus est enim qui 
 operatur in uobis et uelle et perficere\'? deinde ut hanc 
 oppositionem ueluti solueret, quam uidebat dogmati suo uehementer 
 esse contrariam, secutus adiunxit: \'operatur in nobis 
 uelle quod bonum est, uelle quod sanctum est, dum nos

 
 
 
 terrenis cupiditatibus deditos et mutorum more animalium 
 tantummodo praesentia diligentes futurae gloriae magnitudine 
 et praemiorum pollicitatione succendit; dum reuelatione sapientiae 
 in desiderium dei stupentem suscitat uoluntatem; dum 
 nobis' — quod tu alibi negare non metuis — \'suadet omne 
 quod bonum est\'. quid manifestius nihil aliud eum dicere 
 gratiam, qua deus in nobis operatur uelle quod bonum est, 
 quam legem atque doctrinam? in lege namque et doctrina 
 sanctarum scripturarum futurae gloriae atque praemiorum 
 promittitur magnitudo, ad doctrinam pertinet etiam quod 
 sapientia reuelatur, ad doctrinam pertinet cum suadetur omne 
 quod bonum est. et si inter docere et suadere uel potius 
 exhortari distare aliquid uidetur, etiam hoc tamen doctrinae 
 generalitate concluditur, quae quibusque sermonibus uel 
 litteris continetur; nam et sanctae scripturae et docent et 
 exhortantur et potest esse in docendo et exhortando etiam 
 hominis operatio. sed nos eam gratiam uolumus isti aliquando 
 fateantur, qua futurae gloriae magnitudo non solum promittitur, 
 uerum etiam creditur et speratur, nec solum reuelatur sapientia, 
 uerum et amatur nec solum suadetur omne quod 
 bonum est, uerum et persuadetur. non enim omnium est 
 fides, qui audiunt per scripturas regnum caelorum dominum 
 pollicentem, aut omnibus persuadetur quibuscumque suadetur, 
 ut ueniant ad eum qui dicit: uenite ad me omnes qui 
 laboratis; quorum autem sit fides et quibus persuadetur, ut 
 ad eum ueniant, satis ipse demonstrauit, ubi ait: nemo uenit 
 ad me, nisi pater qui misit me traxerit eum, et paulo 
 post, cum de non credentibus loqueretur, dixi, inquit, uobis,

 

 
 
 
 quia nemo potest uenire ad me, nisi fuerit ei datum 
 a patre meo. hanc debet Pelagius gratiam confiteri, si uult 
 non solum uocari, uerum etiam esse christianus.

Quid autem dicam de reuelatione sapientiae? 
 neque enim facile quisquam sperauerit in hac uita posse peruenire 
 ad magnitudinem reuelationum apostoli Pauli et utique 
 in eis quid aliud credendum est ei reuelari solere, nisi quod 
 ad sapientiam pertineret? et tamen dicit: in magnitudine 
 reuelationum mearum ne extollar, datus est mihi stimulus 
 carnis meae, angelus satanae, qui me colaphizet. 
 propter quod ter dominum rogaui. ut auferret eum a 
 me, et dixit mihi: sufficit tibi gratia mea; nam uirtus 
 in infirmitate perficitur. procul dubio si iam summa et 
 cui nihil esset addendum caritas in apostolo tunc fuisset, 
 quae omnino non posset inflari, numquid necessarius esset 
 angelus satanae, quo colaphizante reprimeretur elatio, quae in 
 magnitudine reuelationum posset existere? quid est autem 
 aliud elatio quam inflatio? et utique de caritate uerissime 
 dictum est: caritas non aemulatur, non inflatur. haec 
 itaque caritas adhuc etiam in tanto apostolo de die in. diem 
 profecto augebatur, quamdiu homo eius interior de die in 
 diem renouabatur, perficienda sine dubio ubi iam non posset 
 inflari. tunc autem mens eius adhuc erat, ubi inflaretur 
 magnitudine reuelationis, donec impleretur solido aedificio 
 caritatis; nondum enim perueniendo apprehenderat, quo proficiendo 
 currebat.

Ideoque nolenti perpeti molestiam, qua eius cohiberetur 
 elatio, antequam esset in eo caritatis ultima et summa 
 perfectio, rectissime dicitur: sufficit tibi gratia mea; nam

 

 
 
 
 uirtus in infirmitate perficitur.; in infirmitate scilicet 
 non, ut ille putat, carnis tantum, sed et carnis et animi, 
 quia et animus erat in comparatione summae illius perfectionis 
 infirmus, quando extolleretur. proinde stimulus carnis angelus 
 satanae intellegebatur datus, quamuis esset in carnalium uel 
 animalium nondum percipientium quae sunt spiritus dei 
 comparatione firmissimus. quocirca si uirtus in infirmitate 
 perficitur, quisquis se non fatetur infirmum, non perficitur. 
 haec autem gratia, qua uirtus in infirmitate perficitur. 
 praedestinatos et secundum propositum uocatos ad summam 
 perfectionem glorificationemque perducit. qua gratia agitur 
 non solum ut facienda nouerimus, uerum etiam ut cognita 
 faciamus nec solum ut diligenda credamus, uerum etiam 
 ut credita diligamus.

Haec gratia si doctrina dicenda est, certe sic 
 dicatur, ut altius et interius eam deus cum ineffabili suauitate 
 credatur infundere non solum per eos, qui plantant et rigant 
 extrinsecus, sed etiam per se ipsum, qui incrementum 
 suum ministrat occultus, ita ut non ostendat tantummodo 
 ueritatem, uerum.etiam inpertiat caritatem. sic enim docet 
 deus eos, qui secundum propositum uocati sunt, simul donans 
 et quid agant scire et quod sciunt agere. unde ad Thessalonicenses 
 sic apostolus loquitur: de caritate autem fraternitatis 
 non opus habetis uobis scribi; nam ipsi uos a 
 deo didicistis, ut diligatis inuicem. atque ut probaret 
 eos a deo didicisse, subiunxit: etenim facitis illud in 
 omnes fratres in uniuersa Macedonia, tamquam hoc sit 
 certissimum indicium, quod a deo didiceris, si id quod didiceris 
 feceris. isto modo sunt omnes secundum propositum

 

 
 
 
 uocati, sicut scriptum est in Prophetis, docibiles dei. qui 
 autem nouit quidem quid fieri debeat et non facit, nondum a 
 deo didicit secundum gratiam, sed secundum legem, non 
 secundum spiritum, sed secundum litteram, quamuis multi 
 quod imperat lex facere uideantur timore poenae, non amore 
 iustitiae, quam dicit apostolus iustitiam suam, quae ex lege 
 est, tamquam sit imperata, non data; si autem data est, non 
 dicitur iustitia nostra, sed dei, quia sic fit nostra, ut sit nobis 
 ex deo. dicit enim: ut inueniar in illo non habens meam 
 iustitiam quae ex lege est, sed eam quae ex fide est 
 Iesu, iustitiam ex deo. tantum igitur inter legem distat et 
 gratiam, ut, cum lex esse non dubitetur ex deo, iustitia tamen, 
 quae ex lege est, non sit ex deo, sed iustitia, quae per gratiam 
 consummatur, ex deo. quia ex lege iustitia dicitur, quae 
 fit propter legis maledictum, iustitia ex deo dicitur, quae 
 datur per gratiae beneficium, ut non sit terribile, sed suaue 
 mandatum, sicut oratur in psalmo: suauis es, domine, et 
 in tua suauitate doce me iustitiam tuam, id est, ut 
 non formidine poenae seruiliter cogar esse sub lege, sed 
 libera caritate delecter esse cum lege. praeceptum quippe 
 liber facit, qui libens facit. et hoc modo quisquis discit, agit 
 omnino quicquid agendum didicerit.

De isto docendi modo etiam dominus ait: 
 omnis, qui audiuit a patre meo et didicit, uenit ad me. 
 qui ergo non uenerit, non de illo recte dicitur \'audiuit quidem 
 et didicit sibi esse ueniendum\', sed facere non uult quod 
 didicit, prorsus non recte dicitur de isto docendi modo, quo 
 per gratiam docet deus. si enim, sicut ueritas loquitur, 
 omnis, qui didicit, uenit, quisquis non uenit, profecto nec

 

 
 
 
 didicit. quis autem non uideat et uenire quemquam et non 
 uenire arbitrio uoluntatis? sed hoc arbitrium potest esse solum, 
 si non uenit; non autem potest nisi adiutum esse, si uenit, 
 et sic adiutum, ut non solum quid faciendum sit sciat, sed 
 quod scierit etiam faciat. ac per hoc, quando deus docet non 
 per legis litteram, sed per spiritus gratiam, ita docet, ut 
 quod quisque didicerit non tantum cognoscendo uideat, sed 
 etiam uolendo appetat agendoque perficiat. et isto diuino 
 docendi modo etiam ipsa uoluntas et ipsa operatio, non sola 
 uolendi et operandi naturalis possibilitas adiuuatur. si enim 
 solum posse nostrum hac gratia iuuaretur, ita diceret dominus: 
 omnis, qui audiuit a patre et didicit, potest uenire ad me; 
 non autem ita dixit, sed omnis, qui audiuit, inquit, a 
 patre et didicit, uenit ad me. uenire posse in natura 
 ponit Pelagius uel etiam, ut modo dicere coepit, in gratia, 
 qualemlibet eam sentiat, <qua ipsa\', ut dicit, \'possibilitas adiuuatur\'; 
 uenire autem iam in uoluntate et opere est. non est 
 autem consequens, ut qui potest uenire, etiam ueniat, nisi id 
 uoluerit atque fecerit. sed omnis qui didicit a patre non 
 solum potest uenire, sed uenit. ubi iam et possibilitatis profectus 
 et uoluntatis affectus et actionis effectus est.

Quid sibi ergo uolunt exempla, nisi quia reuera 
 nobis eius sensum fecerunt, sicut est pollicitus, clariorem? 
 non ut ea sentire debeamus, sed ut id quod ipse sensit manifestius 
 apertiusque noscamus. quod possumus\', inquit, \'uidere 
 oculis, nostrum non est; quod uero bene aut male uidemus, 
 hoc nostrum est\'. respondeat illi psalmus, ubi deo dicitur: 
 auerte oculos meos, ne uideant uanitatem. quod etsi de 
 oculis mentis dictum est, inde utique procedit in hos oculos

 

 
 
 
 carnis uel bene uidere uel male, non quemadmodum dicuntur 
 bene uidere sanis oculis intuentes et male lippientes, sed bene 
 uidere ad subueniendum, male uidere ad concupiscendum. 
 quamuis enim per hos exteriores oculos uideatur et pauper, 
 cui subuenitur, et mulier, quae concupiscitur, tamen ex interioribus 
 ad male uel bene uidendum misericordia uel libido 
 procedit. cur ergo dicitur deo: auerte oculos meos, ne 
 uideant uanitatem? cur petitur quod ad nostram pertinet 
 potestatem, si deus non adiuuat uoluntatem?

\'Quod loqui possumus\', inquit, \'dei est, quod uero 
 bene uel male loquimur, nostrum est\'. non hoc docet ille, qui 
 loquitur bene; non enim uos estis, inquit, qui loquimini, 
 sed spiritus patris uestri qui loquitur in uobis. et ut 
 generaliter\', inquit, \'uniuersa complectar: quod possumus omne 
 bonum facere, dicere, cogitare, illius est qui hoc posse donauit, 
 qui hoc posse adiuuat\'. ecce etiam hic superiorem repetit 
 sensum, quod illorum trium, id est. possibilitatis, uoluntatis, 
 actionis, nonnisi possibilitas adiuuatur. denique adiungens, ut 
 inpleat quod intendit, \'quod uero bene\\ inquit, \'uel agimus uel 
 loquimur uel cogitamus, nostrum est\'. oblitus est quod superius 
 quasi correxerat, ubi, cum dixisset: ergo in uoluntate et 
 opere bono laus hominis est\\ adiunxit atque ait immo et 
 hominis et dei, qui ipsius uoluntatis et operis possibilitatem 
 dedit\'. cur etiam in his exemplis hoc non recordatus est, ut 
 saltem in eorum fine diceret: quod possumus omne bonum 
 facere, dicere, cogitare, illius est qui hoc posse donauit, qui 
 hoc posse adiuuat; quod uero bene uel agimus uel loquimur 
 uel cogitamus, et nostrum est et illius? non hoc dixit, sed, 
 nisi fallor, uideor mihi uidere quod timuit.

Cum enim uellet ostendere quare nostrum sit, 
 \'quia haec\', inquit, omnia uertere etiam in malum possumus\'. 
 illud ergo timuit, ut non diceret et nostrum est et dei>, ne sibi 
 responderetur: si quod bene agimus, loquimur, cogitamus, 
 ideo est et nostrum et dei, quia ille nobis hoc posse donauit, 
 ergo et quod malum agimus, loquimur, cogitamus, et nostrum 
 est et dei, quia illud posse ad utrumque donauit atque ita, 
 quod absit, quemadmodum cum deo laudamur in operibus 
 bonis, sic cum illo culpamur in malis. possibilitas quippe illa, 
 quam dedit, tam nos facit bona posse quam mala.

De qua possibilitate Pelagius in libro primo pro 
 libero arbitrio ita loquitur: \'habemus autem\', inquit, \'possibilitatem 
 utriusque partis a deo insitam uelut quandam, ut ita 
 dicam, radicem fructiferam atque fecundam, quae ex uoluntate 
 hominis diuersa gignat et pariat et quae possit ad proprii 
 cultoris arbitrium uel nitere flore uirtutum uel sentibus horrere 
 uitiorum\'. ubi non intuens quid loquatur unam eandemque 
 radicem constituit bonorum et malorum contra euangelicam 
 ueritatem doctrinamque apostolicam. nam et dominus nec 
 arborem bonam dicit posse facere fructus malos nec malam 
 bonos; et apostolus Paulus, cum dicit radicem malorum 
 omnium esse cupiditatem, admonet utique intellegi radicem 
 bonorum omnium caritatem. unde si duae arbores, bona et 
 mala duo sunt homines, bonus et malus, quid est bonus 
 homo nisi uoluntatis bonae, hoc est arbor radicis bonae? et 
 quid est homo malus nisi uoluntatis malae, hoc est arbor 
 radicis malae? fructus enim harum radicum atque arborum 
 facta sunt, dicta sunt, cogitata sunt, quae bona de bona 
 uoluntate procedunt et mala de mala.

Facit autem homo arborem bonam. quando dei 
 accipit gratiam; non enim se ex malo bonum per se ipsum 
 facit, sed ex illo et per illum et in illo qui semper est bonus 
 nec tantum ut arbor sit bona, sed etiam ut faciat fructus 
 bonos, eadem gratia necessarium est ut adiuuetur, sine qua 
 boni aliquid facere non potest. ipse quippe in bonis arboribus 
 cooperatur fructum, qui et forinsecus rigat atque excolit per 
 quemlibet ministrum et per se dat intrinsecus incrementum. 
 malam uero arborem homo facit, quando se ipsum malum 
 facit, quando a bono incommutabili deficit; ab eo quippe 
 defectus est origo uoluntatis malae. qui defectus non aliam 
 naturam malam initiat, sed eam quae bona condita est uitiat; 
 sanato autem uitio nullum malum remanet, quia uitium 
 naturae quidem inerat, sed uitium natura non erat.

Illa ergo possibilitas non, ut iste opinatur, una 
 eademque radix est bonorum et malorum; aliud est enim 
 caritas radix bonorum, aliud cupiditas radix malorum 
 tantumque inter se differunt quantum uirtus et uitium. sed 
 plane illa possibilitas utriusque radicis est capax, quia non 
 solum potest homo habere caritatem, qua sit arbor bona, sed 
 potest etiam cupiditatem, qua sit arbor mala. sed cupiditas 
 hominis, quae uitium est, hominem habet auctorem uel 
 hominis deceptorem, non hominis creatorem; ipsa est enim 
 concupiscentia carnis et concupiscentia oculorum 
 et ambitio saeculi, quae non est ex patre, sed ex 
 mundo est. quis autem nesciat mundi nomine solere appellare 
 scripturam a quibus habitatur hic mundus?

Caritas autem, quae uirtus est, ex deo nobis est, 
 non ex nobis scriptura teste, quae dicit: caritas ex deo

 

 
 
 
 est, et omnis qui diligit ex deo natus est et cognouit 
 deum, quia deus caritas est. secundum istam caritatem 
 melius intellegitur dictum: qui natus est ex deo, non 
 peccat et quia non potest peccare, quia caritas, secundum 
 quam natus ex deo est, non agit perperam nec cogitat 
 malum. cum ergo peccat homo, non secundum caritatem, 
 sed secundum cupiditatem peccat, secundum quam non est 
 natus ex deo, quoniam illa possibilitas, ut dictum est, utriusque 
 radicis est capax. cum ergo dicat scriptura: caritas 
 ex deo est uel, quod est amplius, deus caritas est, 
 cum apertissime clamet Iohannes apostolus: ecce qualem 
 caritatem dedit nobis pater, ut filii dei uocemur et 
 simus, iste audiens deus caritas est' quare adhuc usque 
 contendit, quod ex illis tribus tantummodo possibilitatem 
 habeamus ex deo, bonam uero uoluntatem bonamque actionem 
 habeamus ex nobis? quasi uero aliud sit bona uoluntas quam 
 caritas, quam scriptura nobis esse clamat ex deo et a patre 
 datam, ut filii eius essemus.

Sed forte, ut daretur nobis, praecedentia merita 
 nostra fecerunt, sicut iste de gratia dei sentit in eo libro, 
 quem ad sacram uirginem scripsit, cuius etiam commemorationem 
 fecit in litteris, quas Romam misit. ibi enim interposito 
 Iacobi apostoli testimonio, quo ait: subditi estote deo, 
 resistite autem diabolo, et fugiet a uobis, subiungit et 
 dicit: \'ostendit quomodo resistere debeamus diabolo, si utique 
 subditi simus deo eiusque faciendo uoluntatem diuinam mereamur 
 gratiam et facilius nequam spiritui sancti spiritus 
 auxilio resistamus\'. ecce quam ueraci corde damnauit in ecclesiastico 
 iudicio Palaestino eos, qui dicunt gratiam dei secundum 
 merita nostra dari! an adhuc eum id sentire et apertissime

 

 
 
 
 1 
 praedicare dubitamus? quomodo ergo uerax fuit in episcopali 
 examine illa confessio? an forte iam istum scripserat librum, 
 ubi apertissime dicit gratiam secundum merita nostra dari, 
 quod in orientali synodo sine ulla recusatione damnauit? 
 confiteretur ergo sic se aliquando tenuisse, sed iam non tenere, 
 ut de correctione eius apertissime gauderemus. nunc uero cum 
 illi inter cetera et hoc fuisset obiectum, respondit: haec utrum 
 Caelestii sint, ipsi uiderint, qui dicunt ea Caelestii esse; ego 
 uero numquam sic tenui, sed anathematizo qui sic tenent\\ 
 quomodo numquam sic tenuit, si hunc antea condiderat librum? 
 aut quomodo anathematizat eos qui sic tenent, si hunc librum 
 postea condidit?

Sed ne forte respondeat ita se hic dixisse \'dei faciendo 
 uoluntatem diuinam mereamur gratiam\', sicut fidelibus et pie 
 uiuentibus additur gratia, qua resistant fortiter temptatori, 
 cum tamen gratiam etiam primitus accepissent, ut dei facerent 
 uoluntatem, ne forte ergo ita respondeat, alia de hac re uerba 
 eius accipite. qui currit\', inquit, \'ad dominum et ab eo se regi 
 cupit, id est uoluntatem suam ex eius uoluntate suspendit, 
 qui ei adhaerendo iugiter unus secundum apostolum cum 
 eo fit spiritus, non hoc nisi de arbitrii efficit libertate\\ uidete 
 quantam rem dixerit non effici nisi arbitrii libertate, ac per 
 hoc sine adiutorio dei nos deo existimat adhaerere. hoc est 
 enim \'nonnisi de arbitrii libertate\', ut cum adhaeserimus eo 
 non adiuuante, tunc iam quoniam adhaesimus, etiam adiuuari 
 mereamur. 
 
 Sequitur enim et dicit: (qua qui bene utitur\', id est

 

 
 
 
 arbitrii libertate qui bene utitur, \'ita se\', inquit, \'totum tradit 
 deo omnemque suam mortificat uoluntatem, ut cum apostolo 
 possit dicere: uiuo autem iam non ego, uiuit autem in 
 me Christus, ponitque cor suum in manu dei, ut illud quo 
 uoluerit ipse declinet\'. magnum profecto adiutorium diuinae 
 gratiae, ut cor nostrum quo uoluerit deus ipse declinet! sed 
 hoc tam magnum adiutorium, sicut iste desipit, tunc meremur, 
 cum sine ullo adiutorio nonnisi de arbitrii libertate ad 
 dominum currimus, ab eo nos regi cupimus, uoluntatem 
 nostram ex eius uoluntate suspendimus eique adhaerendo 
 iugiter unus cum illo efficimur spiritus. haec scilicet tam 
 ingentia bona nonnisi de arbitrii secundum istum efficimus 
 libertate, ut his praecedentibus meritis sic eius gratiam consequamur, 
 ut cor nostrum quo uoluerit ipse declinet. quomodo 
 est ergo gratia, si non gratis datur? quomodo est gratia, si 
 ex debito redditur? quomodo uerum dicit apostolus: non ex 
 uobis, sed dei donum est; non ex operibus, ne forte 
 quis extollatur, et iterum, si autem gratia, inquit, iam 
 non ex operibus, alioquin gratia iam non est gratia? 
 quomodo, inquam, hoc uerum est, si opera tanta praecedunt, 
 quae nobis adipiscendae gratiae meritum faciant, quo nobis 
 non donetur gratuito, sed reddatur ex debito? ergone ut perueniatur 
 ad adiutorium dei, ad deum curritur sine adiutorio 
 dei? et ut deo adhaerentes adiuuemur a deo, a deo non adiuti 
 adhaeremus deo? quid homini maius quidue tale poterit gratia 
 ipsa praestare, si iam sine illa unus cum domino spiritus 
 effici potuit nonnisi de arbitrii libertate?

Sed uellem ut iste diceret, utrum rex ille 
 Assyrius, cuius Esther sancta mulier execrabatur cubile, quando 
 considebat in throno regni sui et omni stola illustrationis 
 suae indutus erat, totus auro uariegatus lapidibusque 
 pretiosis, et erat formidolosus ualde. et 
 eleuata facie sua inflammata in claritate intuitus est 
 eam tamquam taurus in impetu indignationis suae; 
 et timuit regina et conuersus est color eius per dissolutionem 
 et inclinauit se super caput delicatae suae, 
 quae praecedebat eam — uellem ergo diceret iste nobis, 
 utrum rex ille ad dominum iam cucurrerat et ab eo se regi 
 cupiuerat suamque uoluntatem ex eius uoluntate suspenderat 
 et ei iugiter adhaerendo unus cum illo spiritus factus erat 
 nonnisi de arbitrii libertate, utrum se totum deo tradiderat 
 omnemque suam mortificauerat uoluntatem et cor suum in 
 manu dei posuerat. puto non desipere, sed insanire hominem, 
 quisquis de illo rege, qualis tunc erat, haec senserit; et tamen 
 conuertit deus et transtulit indignationem eius in lenitatem. quis 
 autem non uideat multo maius esse indignationem a contrario in 
 lenitatem conuertere atque transferre quam cor neutra affectione 
 praeoccupatum, sed inter utramque medium in aliquid declinare? 
 legant ergo et intellegant, intueantur atque fateantur non 
 lege atque doctrina insonante forinsecus, sed interna et occulta, 
 mirabili ac ineffabili potestate operari deum in cordibus hominum 
 non solum ueras reuelationes, sed bonas etiam uoluntates.

Desinat itaque iam Pelagius et se ipsum et alios 
 fallere contra dei gratiam disputando. non propter illorum 
 unum trium, id est propter possibilitatem bonae uoluntatis

 

 

 

 
 
 
 atque operis, sed etiam propter uoluntatem atque operationem 
 bonam erga nos gratia dei praedicanda est; nam illam possibilitatem 
 ad utrumque ualere definit. et tamen non ideo tribuenda 
 sunt deo etiam nostra peccata, sicut et propter eandem 
 possibilitatem uult tribuere bona opera nostra, non ideo tantum 
 adiutorium diuinae gratiae commendetur, quia possibilitatem 
 adiuuat naturalem. desinat dicere:$quod possumus omne bonum 
 facere, dicere, cogitare, illius est qui hoc posse donauit, qui 
 hoc posse adiuuat; quod uero bene uel agimus uel loquimur 
 uel cogitamus, nostrum est\', desinat, inquam, ista dicere. non 
 solum enim deus posse nostrum donauit atque adiuuat, sed 
 etiam uelle et operari operatur in nobis, non quia nos 
 non uolumus aut nos non agimus, sed quia sine ipsius adiutorio 
 nec uolumus aliquid boni nec agimus. quomodo enim 
 dicitur: \'quod possumus bene agere, dei est, quod autem 
 agimus, nostrum est\\ cum dicat apostolus orare se ad deum 
 pro eis, ad quos scribebat, ne quid mali faciant et ut quod 
 bonum est faciant? non enim ait: oramus, ut possitis nihil 
 facere mali, sed ne quid faciatis mali, nec: ut possitis 
 bonum facere, sed: ut bonum faciatis, quoniam de quibus 
 scriptum est: quotquot enim spiritu dei aguntur, hi 
 filii sunt dei, profecto ut agant quod bonum est, ab illo 
 aguntur qui bonus est. quomodo dicit Pelagius: \'quod bene 
 loqui possumus, dei est, quod bene loquimur, nostrum est\\ 
 cum dicat dominus: spiritus patris uestri est qui loquitur 
 in uobis? neque enim ait: non uos estis, qui dedistis uobis 
 posse bene loqui, sed ait: non uos estis qui loquimini, 
 nec ait: spiritus patris uestri est, qui uobis dat uel dedit 
 posse bene loqui, sed ait: qui loquitur in uobis, non

 

 
 
 
 significans possibilitatis profectum, sed exprimens cooperationis 
 effectum. quomodo dicit arbitrii liberi elatus assertor: quod 
 possumus bene cogitare, dei est, quod autem bene cogitamus 
 nostrum est\'? cui respondit humilis gratiae praedicator: non 
 quia idonei sumus cogitare aliquid a nobis quasi ex 
 nobismet ipsis, sed sufficientia nostra ex deo est; non 
 enim ait \'posse cogitare\' sed cogitare.

Istam dei gratiam in diuinis eloquiis manifestam 
 etiam Pelagius manifeste fateatur seque tamdiu contra sensisse 
 non operiat inpudentissimo pudore, sed dolore saluberrimo 
 aperiat, ut sancta ecclesia non turbetur peruicaci eius obstinatione, 
 sed ueraci correctione laetetur. cognitionem et dilectionem, 
 sicut sunt discernenda, discernat, quia scientia inflat, 
 caritas aedificat — et tunc scientia non inflat, quando caritas 
 aedificat — et cum sit utrumque donum dei, sed unum minus, 
 alterum maius, non hic iustitiam nostram super laudem nostri 
 iustificatoris extollat, ut horum duorum quod minus est diuino 
 tribuat adiutorio, quod autem maius est humano usurpet arbitrio, 
 et si consenserit nos gratia dei accipere caritatem, non 
 sic sentiat, tamquam ulla merita bona nostra praecesserint. 
 nam quae merita bona tunc habere poteramus, quando deum 
 non diligebamus? ut enim acciperemus dilectionem, qua diligeremus, 
 dilecti sumus, cum eam nondum haberemus. hoc 
 Iohannes apostolus apertissime dicit: non quod nos dilexerimus 
 deum, sed quia ipse dilexit nos, et alibi: nos 
 diligamus, inquit, quia ipse prior dilexit nos. optime 
 omnino atque uerissime. non enim haberemus, unde illum 
 diligeremus, nisi hoc ab illo, cum prior nos diligeret, sumeremus. 
 quid autem boni faceremus, nisi diligeremus? aut

 

 

 
 
 
 quomodo bonum non facimus, si diligamus? etsi enim dei mandatum 
 uidetur aliquando non a diligentibus, sed a timentibus fieri, 
 tamen ubi non est dilectio, nullum bonum opus inputatur 
 nec recte bonum opus uocatur, quia omne quod non est 
 ex fide peccatum est et fides per dilectionem operatur. 
 ac per hoc gratiam dei, qua caritas dei diffunditur in 
 cordibus nostris per spir.itum sanctum qui datus est 
 nobis, sic confiteatur qui uult ueraciter confiteri, ut omnino 
 nihil boni sine illa quod ad pietatem pertinet ueramque iustitiam 
 fieri posse non dubitet, non quomodo iste, qui cum dicit 
 \'propterea dari gratiam, ut quod a deo praecipitur, facilius 
 inpleatur\', quid de illa sentiat satis ostendit, scilicet quod etiam 
 sine illa, etsi minus facile, fieri tamen quod diuinitus praecipitur 
 potest.

In libro quippe ad uirginem sacram, quod et 
 supra commemoraui, cum dicit: \'diuinam mereamur gratiam 
 et facilius nequam spiritui sancti spiritus auxilio resistamus\'. 
 significat profecto quid sapiat. ut quid enim hoc uerbum 
 interposuit, id est facilius? an uero non erat integer sensus. 
 ut nequam spiritui sancti spiritus auxilio resistamus? sed 
 quantum detrimentum hoc additamento fecerit, quis non intellegat? 
 uolens utique credi tantas esse naturae uires, quas 
 extollendo praecipitat, ut etiam sine auxilio spiritus sancti, 
 etsi minus facile, tamen aliquo modo nequam spiritui resistatur.

Item in primo libro pro libero arbitrio \'cum 
 autem tam forte\', inquit, tam firmum ad non peccandum liberum 
 in nobis habeamus arbitrium, quod generaliter naturae humanae 
 creator inseruit, rursus pro inaestimabili eius benignitate 
 cotidiano ipsius munimur auxilio\'. quid opus est hoc auxilio.

 

 
 
 
 si tam forte, tam firmum est ad non peccandum liberum arbitrium? 
 sed etiam hic uult intellegi ad hoc esse auxilium, ut 
 facilius fiat per gratiam, quod etsi minus facile tamen putat 
 fieri praeter gratiam.

Item in eodem libro alio loco \'ut quod per 
 liberum\', inquit, \'homines facere iubentur arbitrium, facilius 
 possint inplere per gratiam\'. tolle \'facilius, et non solum 
 plenus, uerum etiam sanus est sensus, si ita dicatur: ut quod 
 per liberum homines facere iubentur arbitrium, possint inplere 
 per gratiam; cum autem \'facilius\' additur, adinpletio boni operis 
 etiam sine dei gratia posse fieri tacita significatione suggeritur. 
 quem sensum redarguit qui dicit: sine me nihil potestis 
 facere.\'

Emendet haec omnia, ne, si in rerum magnarum 
 profunditate humana errauit infirmitas, etiam diabolica huic 
 accedat errori uel fallacia uel animositas siue negando quod 
 sensit siue defendendo quod perperam sensit, cum id se non 
 debuisse sentire commemorata perspicua ueritate cognouerit. 
 istam quippe gratiam, qua iustificamur, id est qua caritas 
 dei diffunditur in cordibus nostris per spiritum sanctum 
 qui datus est nobis, in Pelagii et Caelestii scriptis, 
 quaecumque legere potui, nusquam eos inueni quemadmodum 
 confitenda est confiteri, prorsus numquam eos aduerti, sicut 
 agnoscendi sunt, agnoscere filios promissionis, de quibus dicit 
 apostolus: non hi qui filii carnis. hi filii dei, sed filii 
 promissionis deputantur in semen. quod enim promittit 
 deus, non facimus nos per arbitrium seu naturam, sed facit 
 ipse per gratiam.

Nam ut de Caelestii opusculis interim taceam uel 
 libellis eius, quos iudiciis ecclesiasticis allegauit, quae uobis

 

 
 
 
 omnia cum aliis quas necessarias existimauimus litteris mittenda 
 curauimus, quibus omnibus diligenter inspectis possitis 
 aduertere non eum ponere dei gratiam, qua iuuamur uel ad 
 declinandum a malo uel ad faciendum bonum praeter naturale 
 arbitrium uoluntatis nisi in lege atque doctrina, ita ut ipsas 
 quoque orationes ad hoc asserat necessarias, ut ostendatur 
 homini quid concupiscat et diligat — ut ergo haec interim 
 omittam, nempe ipse Pelagius et litteras nuper et libellum 
 Romam fidei suae misit scribens ad beatae memoriae papam 
 Innocentium, quem defunctum esse nesciebat. in his ergo litteris 
 \'duo\' dicit \'esse de quibus eum homines infamare conantur: 
 unum, quod neget paruulis baptismi sacramentum et absque 
 redemptione Christi aliquibus caelorum regna promittat, aliud, 
 quod ita dicat posse hominem uitare peccatum, ut dei excludat 
 auxilium et in tantum libero confidat arbitrio. ut gratiae repudiet 
 adiutorium\'. sed de baptismo paruulorum, quamuis eis 
 dandum esse concedat, quam peruerse contra fidem christianum 
 et catholicam sentiat ueritatem, non hic locus est ut diligentius 
 disseramus; nunc enim de adiutorio gratiae quod instituimus 
 peragendum est. unde ad id quod proposuit quid etiam hinc 
 respondeat uideamus. ut enim omittamus eius inuidiosas de 
 suis inimicis querelas, ubi ad rem uentum est, ita locutus est.

<Ecce>, inquit, <apud beatitudinem tuam epistula ista 
 me purget, in qua pure atque simpliciter ad peccandum et 
 non peccandum integrum liberum arbitrium habere nos dicimus, 
 quod in omnibus bonis operibus diuino adiuuatur semper 
 auxilio\'. cernitis utique pro intellectu, quem uobis dominus dedit, 
 haec eius uerba soluendae non sufficere quaestioni. quaerimus 
 enim adhuc, quo auxilio liberum adiuuari dicat arbitrium, ne

 

 
 
 
 forte, sicut solet, uelit intellegi legem atque doctrinam. si . 
 enim quaeras cur dixerit \'semper\', poterit respondere, quia 
 dictum est: et in lege eius meditabitur die ac nocte. 
 deinde cum de hominis conditione et ad peccandum atque non 
 peccandum naturali eius possibilitate quaedam interposuisset, 
 adiunxit dicens: \'quam liberi arbitrii potestatem dicimus in 
 omnibus esse generaliter, in christianis, Iudaeis atque gentilibus. 
 in omnibus est liberum arbitrium aequaliter per naturam, 
 sed in solis christianis iuuatur a gratia\'. iterum quaerimus: 
 qua gratia? et adhuc poterit respondere: lege atque doctrina 
 christiana.

Deinde quamlibet sentiat gratiam, ipsis gratiam 
 secundum merita dari dicit, cum eos qui hoc dicunt iam in 
 Palaestina, sicut supra commemoraui, sua illa praeclara purgatione 
 damnauerit. nam uerba eius ista sunt: <in illis\', inquit, 
 \'nudum et inerme est conditionis bonum\' — in eis dicit, qui 
 christiani non sunt — deinde cetera contexens \'in his uero\', inquit, 
 \'qui ad Christum pertinent, Christi munitur auxilio\'. uidetis 
 adhuc incertum esse quo auxilio secundum ea quae supra 
 diximus. sed adhuc sequitur de his qui christiani non sunt et 
 dicit: \'illi ideo iudicandi atque damnandi sunt, quia cum 
 habeant liberum arbitrium, per quod ad fidem uenire possent 
 et dei gratiam promereri, male utuntur libertate concessa. hi 
 uero remunerandi sunt qui bene libero utentes arbitrio merentur 
 domini gratiam et eius mandata custodiunt\'. nempe manifestum 
 est eum gratiam dicere secundum merita dari, quamlibet eam 
 uel qualemlibet significet, quam tamen aperte non exprimit. 
 nam cum eos remunerandos dicit, qui bene utuntur libero 
 arbitrio, et ideo mereri domini gratiam, debitum eis reddi

 

 
 
 
 fatetur. ubi est ergo illud apostoli: iustificati gratis per 
 gratiam ipsius? ubi est et illud: gratia salui facti estis? 
 et ne putarent per opera\', addidit: per fidem. rursus ne ipsam 
 fidem sine dei gratia sibi putarent esse tribuendam, et hoc, 
 inquit, non ex uobis, sed dei donum est. nempe ergo 
 illud, unde incipit omne quod merito accipere dicimur, sine 
 merito accipimus, id est ipsam fidem. aut si negatur dari, 
 quid est quod dictum est: sicut unicuique deus partitus 
 est mensuram fidei? si autem sic dicitur dari, ut reddatur 
 meritis, non donetur, quid est quod iterum dicit: uobis donatum 
 est pro Christo non solum ut credatis in eum, 
 uerum etiam patiamini pro eo? utrumque enim donatum 
 esse testatus est, et quod credit in Christum et quod patitur 
 quisque pro Christo. isti autem libero arbitrio sic applicant 
 fidem, ut fidei uidelicet reddi uideatur non gratuita, sed 
 debita gratia, ac per hoc iam nec gratia, quia nisi gratuita 
 non est gratia.

Sed ab his litteris Pelagius ad fidei suae librum 
 uult transire lectorem, cuius uobis commemorationem fecit, in 
 quo ea de quibus non interrogabatur multa disseruit. sed nos 
 de quibus cum illis agimus, ipsa uideamus. cum enim ab 
 unitate trinitatis usque ad resurrectionem carnis, quod ab illo 
 nemo quaerebat, disputationem quantam uoluit terminasset, 
 \'et baptisma\', inquit, unum tenemus, quod isdem sacramenti 
 uerbis in infantibus quibus etiam in maioribus dicimus esse 
 celebrandum\'. hoc certe uos et a praesente audisse dixistis; 
 sed quid prodest, quod eisdem uerbis in paruulis quibus et

 

 
 
 
 in maioribus celebrari dicit baptismi sacramentum, cum res a 
 nobis, non sola uerba quaerantur? plus est quod uobis ore 
 proprio interrogantibus respondit, uti scribitis, infantes in 
 remissionem peccatorum accipere baptismum\\ non enim et 
 hic dixit \'in uerbis remissionis peccatorum\\ sed eos baptizari 
 in ipsam remissionem confessus est; et tamen si ab eo quaereretis, 
 quid peccati eis credatur remitti, non eos aliquid habere 
 contenderet.

Quis crederet sub hac quasi manifesta confessione 
 sensum latere contrarium, nisi eum Caelestius aperuisset? 
 qui in libello suo, quem Romae gestis ecclesiasticis allegauit, 
 \'paruulos et baptizari in peccatorum remissionem\' confessus 
 est et negauit <ullum habere originale peccatum\'. sed nunc 
 non de baptismate paruulorum, sed de adiutorio gratiae potius 
 etiam in libello fidei suae, quem Romam misit, quid Pelagius 
 senserit attendamus. liberum'\\ inquit, \'sic confitemur arbitrium, 
 ut dicamus nos indigere dei semper auxilio\'. ecce iterum quaerimus, 
 quo auxilio nos indigere fateatur, et iterum inuenimus 
 ambiguum, quoniam potest respondere legem se dicere doctrinamue 
 christianam, qua naturalis illa possibilitas adiuuetur. 
 nos autem illam gratiam in eorum confessione requirimus, de 
 qua dicit apostolus: non enim dedit nobis deus spiritum 
 timoris, sed uirtutis et caritatis et continentiae. non 
 est autem consequens, ut qui habet donum scientiae, quo 
 nouerit quid agere debeat, habeat etiam caritatis, ut agat.

Illos etiam, quos in eisdem litteris, quas 
 misit ad sanctae memoriae papam Innocentium, libros suos

 

 
 
 
 uel scripta commemorat, legi praeter unam epistulam, quam 
 se breuem misisse ad sanctum Constantium episcopum dicit, 
 nec alicubi potui reperire hanc eum gratiam confiteri, qua non 
 solum possibilitas naturalis uoluntatis et actionis, quam dicit 
 nos habere etiamsi nec uolumus nec agimus bonum, sed 
 ipsa etiam uoluntas et actio subministratione sancti spiritus 
 adiuuatur.

\'Legant\', inquit, <illam epistulam, quam ad sanctum 
 uirum Paulinum episcopum ante duodecim fere annos scripsimus, 
 quae trecentis forte uersibus nihil aliud quam dei 
 gratiam et auxilium confitetur nosque nihil omnino boni facere 
 posse sine deo\'. hanc ergo epistulam legi et inueni eum paene 
 per totam non immorari nisi in facultate ac possibilitate 
 naturae et paene ibi tantum dei gratiam constituere; christianam 
 uero gratiam tanta breuitate sola nominis commemoratione 
 perstringit, ut nihil aliud uideatur quam eam tacere timuisse. 
 utrum tamen eam in remissione peccatorum uelit intellegi an 
 etiam in doctrina Christi, ubi est et conuersationis eius exemplum, 
 quod aliquot locis suorum opusculorum facit, an credat 
 aliquod adiutorium bene agendi adiunctum naturae atque doctrinae 
 per inspirationem flagrantissimae et luminosissimae 
 caritatis non apparet omnino.

\'Legant etiam), inquit, \'ad sanctum Constantium 
 episcopum, ubi breuiter quidem, sed plane libero hominis 
 arbitrio dei gratiam auxiliumque coniunxi\'. hanc epistulam, ut 
 superius dixi, ego non legi; sed si non est dissimilis ceteris, 
 quae mihi nota commemorat, non habet etiam ipsa quod 
 quaerimus.

\'Legant\', inquit, \'etiam quam ad sacram Christi 
 uirginem Demetriadem in Oriente conscripsimus, et inuenient 
 nos ita hominis laudare naturam, ut dei semper gratiae addamus 
 auxilium'). istam sane legi mihique paene persuaserat 
 hanc illum gratiam, de qua quaestio est, confiteri, quamuis in 
 multis eius opusculi locis sibi ipse contradicere uideretur; sed 
 cum in manus meas et alia uenissent, quae posterius latiusque 
 conscripsit, uidi quemadmodum potuerit etiam illic gratiam 
 nominare sub ambigua generalitate quid sentiret abscondens, 
 gratiae tamen uocabulo frangens inuidiam offensionemque 
 declinans. nam in ipsius principio, ubi ait: \'proposito insudemus 
 operi nec mediocritate diffidamus ingenii, quod credimus et 
 fide matris et merito uirginis adiuuari\', gratiam, qua adiuuamur 
 ad aliquid agendum, mihi uisus fuerat confiteri nec attenderam 
 hanc eum ponere potuisse in sola reuelatione doctrinae.

Item in eodem opere alio loco \'quodsi etiam sine deo\\ 
 inquit, \'homines ostendunt quales a deo facti sunt, uide quid 
 christiani facere possint, quorum in melius per Christum 
 instaurata natura est et qui diuinae quoque gratiae iuuantur 
 auxilio\'. naturam in melius instauratam remissionem uult intellegi 
 peccatorum, quod alio loco in hoc ipso libro satis demonstrauit, 
 ubi ait: \'etiam illi, qui longo peccandi usu quodam 
 modo obduruere, instaurari per paenitentiam possunt\'. auxilium 
 uero diuinae gratiae potest et hic ponere in reuelatione doctrinae.

Item alibi in eadem epistula \'nam si etiam 
 ante legem\', inquit, \'ut diximus, ac multo ante domini nostri 
 et saluatoris aduentum iuste quidam et sancte uixisse referuntur, 
 quanto magis post illustrationem aduentus eius nos

 

 
 
 
 id posse credendum est, qui instaurati per Christi gratiam et 
 in meliorem hominem renati sumus, qui sanguine eius expiati 
 atque mundati ipsiusque exemplo ad perfectiorem incitati 
 iustitiam meliores illis esse debemus. qui ante legem fuere\'! 
 uidete quemadmodum et hic aliis quidem uerbis, sed tamen 
 in remissione peccatorum et in exemplo Christi adiutorium 
 gratiae constituerit. deinde subiungit et dicit: \'meliores etiam 
 quam fuerunt sub lege dicente apostolo: peccatum uobis 
 non dominabitur; non enim sub lege estis, sed sub 
 gratia. et quoniam hinc\', inquit, \'sufficienter, ut puto, diximus, 
 nunc perfectam instituamus uirginem, quae ex utroque semper 
 accensa et naturae simul et gratiae bonum morum sanctitate 
 testetur\'. et in his uerbis debetis aduertere ideo illum quod 
 dicebat sic uoluisse concludere, ut naturae bonum intellegamus, 
 quod cum crearemur accepimus, gratiae autem, cum Christi 
 intuemur exemplum, tamquam ideo peccatum non indultum 
 fuerit eis qui sub lege fuerunt uel sunt, quia exemplum Christi 
 siue non habuerunt siue non credunt.

Hoc autem istum sapere et alia uerba eius 
 ostendunt non in hoc libro, sed in tertio pro libero arbitrio, 
 ubi ad eum loquens contra quem disputat, quoniam ille 
 posuerat uerba apostoli dicentis: non quod uolo ago, et: 
 uideo aliam legem in membris meis repugnantem 
 legi mentis meae et cetera quae ibi dicuntur, iste respondit 
 atque ait: hoc enim, quod tu de apostolo intellegere cupis, 
 omnes ecclesiastici uiri in peccatoris et sub lege adhuc positi 
 asserunt eum dixisse persona, qui nimia uitiorum consuetudine 
 uelut quadam teneretur necessitate peccandi et quamuis bonum 
 appeteret uoluntate, usu tamen praecipitaretur in malum. in

 

 
 
 
 persona autem hominis unius\', inquit, \'designat populum sub 
 uetere adhuc lege peccantem, quem ab hoc consuetudinis 
 malo dicit liberandum esse per Christum, qui credentibus sibi 
 primo omnia per baptismum peccata dimittit, deinde imitatione 
 sui ad perfectam incitat sanctitatem et uitiorum consuetudinem 
 uirtutum uincit exemplo\'. ecce quomodo uult intellegi adiuuari 
 eos qui sub lege peccant, ut per gratiam Christi iustificati 
 liberentur, tamquam eis non sufficiat sola lex propter nimiam 
 peccandi consuetudinem, nisi Christi accedat non inspiratio 
 caritatis per spiritum sanctum, sed intuendum et imitandum 
 in doctrina euangelica uirtutis eius exemplum. et certe maxima 
 hic erat causa exprimendi, quam diceret gratiam, ubi locum 
 ipsum, de quo respondet, sic conclusit apostolus, ut diceret: 
 infelix ego homo, quis me liberabit de corpore mortis 
 huius? gratia dei per Iesum Christum dominum 
 nostrum. hanc iste cum constituit non in uirtutis eius auxilio, 
 sed imitationis eius exemplo, quid amplius de illo sperare 
 debemus, ubicumque gratiae nomen sub ambigua generalitate 
 commemorat?

Item in eodem libro ad uirginem sacram, unde 
 iam etiam supra disseruimus, ubi ait: \'subditi simus deo 
 eiusque faciendo uoluntatem diuinam mereamur gratiam et 
 facilius nequam spiritui sancti spiritus auxilio resistamus\'. in 
 quibus eius uerbis certe manifestum est ita eum uelle nos 
 adiuuari gratia spiritus sancti, non quia sine illo etiam per 
 solam naturae possibilitatem non possumus resistere temptatori, 
 sed ut facilius resistamus. quod tamen qualecumque et

 

 
 
 
 quantulumcumque adiutorium eum credibile est in hoc constituere, 
 quod nobis additur scientia reuelante spiritu per doctrinam, 
 quam uel non possumus uel difficile habere possumus per 
 naturam. ista sunt quae in libro, quem scripsit ad uirginem 
 Christi, aduertere potui, ubi uidetur gratiam confiteri. quae 
 profecto qualia sint, utique cernitis.

\'Legant\', inquit, \'etiam recens meum opusculum, 
 quod pro libero nuper arbitrio edere compulsi sumus, et 
 agnoscent quam inique nos negatione gratiae infamare gestierint, 
 qui per totum paene ipsius textum operis perfecte atque integre 
 et liberum arbitrium confitemur et gratiam\'. quattuor sunt 
 libri operis huius. et hos legi et ex illis sumpsi quae tractanda 
 et discutienda proposui et ut potui pertractaui, antequam 
 ad eius has litteras, quae Romam missae sunt, ueniremus. sed 
 in his etiam quattuor libris quaecumque pro gratia uidetur 
 dicere, qua iuuamur, ut declinemus a malo bonumque faciamus, 
 ita dicit, ut nullo modo a uerborum ambiguitate discedat, 
 quam discipulis sic possit exponere, ut nullum auxilium 
 gratiae credant. qua naturae possibilitas adiuuetur, nisi in lege 
 atque doctrina, ita ut ipsas quoque orationes, ut in scriptis 
 suis apertissime affirmat, ad nihil aliud adhibendas opinetur, 
 nisi ut nobis doctrina etiam diuina reuelatione aperiatur, non 
 ut adiuuetur mens hominis, ut id quod faciendum esse didicerit 
 etiam dilectione et actione perficiat. ab illo enim suo 
 manifestissimo dogmate non recedit omnino, ubi tria illa 
 constituit, possibilitatem, uoluntatem, actionem, et solam 
 possibilitatem dicit diuino adiuuari semper auxilio, uoluntatem 
 autem et actionem nullo dei adiutorio existimat indigere. ipsum 
 uero auxilium, \'quo possibilitatem naturalem perhibet adiuuari, 
 in lege constituit atque doctrina, quam nobis fatetur etiam

 
 
 
 sancto spiritu reuelari, propter quod et orandum esse concedit. 
 sed hoc adiutorium legis atque doctrinae etiam propheticis 
 fuisse temporibus, adiutorium autem gratiae, quae proprie 
 gratia nuncupatur, in Christi esse arbitratur exemplo, quod 
 nihilominus ad doctrinam pertinere perspicitis, quae nobis 
 euangelica praedicatur, ut uidelicet tamquam uia demonstrata, 
 qua ambulare debeamus, iam uiribus liberi arbitrii adiutorio 
 nullo alterius indigentes sufficiamus nobis. ne deficiamus in 
 uia, quamuis et ipsam uiam contendat etiam sola inueniri 
 posse natura, sed facilius, si adiuuet gratia.

Hoc ergo pro meo captu intellegere potui in 
 Pelagii scriptis, quando nominat gratiam. uidetis autem, quod 
 qui ista sentiunt ignorantes dei iustitiam suam uolunt 
 constituere et longe ab illa sunt, quae nobis ex deo est, 
 non ex nobis, quam in scripturis, maxime sanctis canonicis, 
 aduertere atque agnoscere debuerunt. sed quia eas secundum 
 suum sensum legunt. profecto in illis nec aperta contuentur. 
 utinam ergo saltem in catholicorum uirorum scriptis, a quibus 
 eas recte intellectas esse non dubitant, quid sit de adiutorio 
 diuinae gratiae sentiendum non neglegenter attenderent nec 
 suae sententiae amore nimio praeterirent! nam iste ipse Pelagius 
 in illo ipso recenti opusculo suo, cuius se commemoratione 
 defendit, id est in tertio libro pro libero arbitrio, sanctum 
 Ambrosium quemadmodum laudet accipite.

\'Beatus\', inquit, \'Ambrosius episcopus, in cuius 
 praecipue libris Romana elucet fides, qui scriptorum inter 
 Latinos flos quidam speciosus enituit, cuius fidem et purissimum 
 in scripturis sensum ne inimicus quidem ausus est

 

 
 
 
 reprehendere\'. ecce qualibus et quantis praedicat laudibus 
 quamlibet sanctum et doctum uirum, nequaquam tamen auctoritati 
 scripturae canonicae comparandum. quem propterea sic 
 iste commendat, quia uidetur sibi in quodam loco librorum 
 eius eo teste uti, quo probet hominem posse esse sine peccato. 
 unde nunc non agitur, sed agitur de auxilio gratiae, quo ad 
 non peccandum adiuuamur iusteque uiuendum.

Audiat ergo illum uenerabilem antistitem 
 dicentem et docentem in secundo libro expositionis euangelii 
 secundum Lucam cooperari dominum etiam uoluntatibus nostris. 
 \'uides utique\', inquit, \'quia ubique domini uirtus studiis cooperatur 
 humanis, ut nemo possit aedificare sine domino, nemo custodire 
 sine domino, nemo quicquam incipere sine domino. et 
 ideo iuxta apostolum siue manducatis siue bibitis, omnia 
 in dei gloriam facite\'. uidetis quemadmodum sanctus Ambrosius 
 etiam illud quod solent homines dicere \'nos incipimus 
 et deus perficit\' his uerbis abstulit dicens neminem quicquam 
 uel incipere sine deo. item in sexto libro eiusdem operis, cum 
 de duobus illis unius feneratoris debitoribus ageret, \'secundum 
 homines\', inquit, \'plus fortasse offendit, qui plus debuerat; sed 
 per misericordiam domini causa mutatur, ut amplius diligat 
 qui amplius debuit, si tamen gratiam consequatur\'. ecce apertissime 
 praedicat catholicus doctor etiam ipsam dilectionem, 
 qua quisque amplius diligit, ad beneficium gratiae pertinere.

Ipsam denique paenitentiam, quam procul 
 dubio uoluntas agit, domini misericordia et adiutorio fieri ut

 

 
 
 
 agatur, in nono eiusdem operis libro beatus dicit Ambrosius 
 ita loquens: \'bonae lacrimae, quae culpam lauant. denique 
 quos Iesus respicit, plorant. negauit primo Petrus et non fleuit, 
 quia non respexerat dominus; negauit secundo, non fleuit, 
 quia adhuc non respexerat dominus; negauit et tertio, respexit 
 Iesus, et ille amarissime fleuit\'. legant isti euangelium et 
 uideant dominum Iesum tunc intus fuisse, cum a sacerdotum 
 principibus audiretur, apostolum uero Petrum foris et deorsum 
 in atrio cum seruis ad focum nunc sedentem, nunc stantem, 
 sicut ueracissima et concordissima euangelistarum narratione 
 monstratur. unde non potest dici, quod corporalibus oculis 
 eum dominus uisibiliter admonendo respexerit. et ideo quod 
 ibi scriptum est: respexit eum dominus, intus actum est, 
 in mente actum est, in uoluntate actum est. misericordia 
 dominus latenter subuenit, cor tetigit, memoriam reuocauit, 
 interiorem gratia sua uisitauit Petrum, interioris hominis usque 
 ad exteriores lacrimas mouit et produxit affectum. ecce quemadmodum 
 deus adiuuando adest uoluntatibus et actionibus nostris! 
 ecce quemadmodum et uelle et operari operatur in nobis!

Item in eodem libro idem sanctus Ambrosius \'nam si 
 Petrus\', inquit, \'lapsus est, qui dixit: et si alii scandalizati 
 fuerint, ego non scandalizabor, quis alius iure de se 
 praesumat? denique Dauid quia dixerat: ego dixi in mea 
 abundantia: non mouebor in aeternum, suam sibi iactantiam 
 obfuisse profitetur dicens: auertisti faciem tuam et 
 factus sum conturbatus\'. audiat iste tantum uirum docentem,

 

 

 

 
 
 
 imitetur credentem, cuius doctrinam fidemque laudauit; audiat 
 humiliter imitetur fideliter; non de se pertinaciter praesumat, 
 ne pereat. quid in eo pelago uult mergi Pelagius, unde per 
 petram liberatus est Petrus? \'

Audiat eundem antistitem dei in sexto itidem 
 libro eiusdem operis dicentem: <cur autem non receperint eum, 
 euangelista ipse memorauit dicens: quia facies eius erat 
 euntis in Hierusalem. discipuli autem recipi intra Samariam 
 gestiebant. sed deus quos dignatur uocat et quem uult religiosum 
 facit\'. o sensum hominis dei ex ipso haustum fonte 
 gratiae dei! \'deus\', inquit, quos dignatur uocat et quem uult 
 religiosum facit\'. uidete, si non illud est propheticum: miserebor, 
 cuius misertus ero, et misericordiam praestabo, 
 cui misericors fuero, et illud apostolicum: igitur non 
 uolentis neque currentis, sed miserentis est dei, qui, 
 ut dicit etiam nostrorum temporum homo eius, \'quem dignatur 
 uocat et quem uult religiosum facit\'. numquid aliquis dicere 
 audebit nondum esse religiosum, (qui currit ad dominum et 
 ab eo se regi cupit et uoluntatem suam ex eius uoluntate 
 suspendit et qui ei adhaerendo iugiter unus secundum apostolum 
 cum eo fit spiritus\'? at hoc totum tam magnum 
 religiosi hominis opus Pelagius \'non\' dicit (effici nisi arbitrii 
 libertate\'. contra autem beatus Ambrosius ipsius tam excellenter 
 ore laudatus dominus deus\', inquit, \'quem dignatur uocat et 
 quem uult religiosum facit\\ ergo ut currat ad dominum et ab 
 eo se regi cupiat suamque uoluntatem ex eius uoluntate

 

 
 
 
 suspendat eique adhaerendo iugiter unus secundum apostolum 
 cum eo fiat spiritus, deus quem uult religiosum facit: et 
 hoc totum homo nisi religiosus non facit. quapropter nisi a 
 deo fiat, ut hoc faciat, quis hoc facit?

Sed quia ista quaestio, ubi de arbitrio 
 uoluntatis et dei gratia disputatur, ita est ad discernendum 
 difficilis, ut, quando defenditur liberum arbitrium, negari dei 
 gratia uideatur, quando autem asseritur dei gratia, liberum 
 arbitrium putetur auferri, potest Pelagius ita se latebris obscuritatis 
 huius inuoluere, ut etiam his quae a sancto Ambrosio 
 conscripta posuimus consentire se dicat et ea se quoque sentire 
 proclamet semperque sensisse atque ita singula conetur exponere, 
 ut etiam eius sententiae conuenire credantur. quapropter 
 quantum attinet ad istam de diuina gratia et adiutorio quaestionem, 
 tria illa quae apertissime distinxit attendite: posse, 
 uelle, esse, id est possibilitatem, uoluntatem, actionem. si 
 ergo consenserit nobis non solam possibilitatem in homine, 
 etiamsi nec uelit nec agat bene, sed ipsam quoque uoluntatem 
 et actionem, id est ut bene uelimus et bene agamus. quae 
 non sunt in homine, nisi quando bene uult et bene agit — si, 
 ut dixi, consenserit etiam ipsam uoluntatem et actionem diuinitus 
 adiuuari et sic adiuuari, ut sine illo adiutorio nihil bene 
 uelimus et agamus, eamque esse gratiam dei per Iesum 
 Christum dominum nostrum, in qua nos sua non nostra 
 iustitia iustos facit, ut ea sit uera nostra iustitia, quae nobis 
 ab illo est, nihil de adiutorio gratiae dei, quantum arbitror, 
 inter nos controuersiae relinquetur.

Illud autem propter quod sanctum sic laudauit 
 Ambrosium, quia scilicet in scriptis eius inuenit ex 
 laudibus Zachariae et Elisabeth posse hominem in hac uita 
 esse sine peccato, quamquam negandum non sit, si hoc uelit 
 deus, apud quem sunt omnia possibilia, consideret tamen 
 diligentius quemadmodum dictum sit. dictum enim est, quantum 
 mihi uidetur, secundum quandam inter homines conuersationem 
 probabilem atque laudabilem, quam nullus hominum iuste 
 posset in accusationis et criminationis querelam uocare. quam 
 propterea in dei conspectu Zacharias et eius uxor habuisse 
 referuntur, quia in ea homines nulla dissimulatione fallebant, 
 sed ut apparebant hominibus, ita noti erant oculis dei. non 
 autem dictum est hoc secundum illam perfectionem iustitiae, 
 in qua uere atque omnimodo inmaculati perfectique uiuemus. 
 nam et apostolus Paulus dixit secundum iustitiam, quae 
 ex lege est, se fuisse sine querela, in qua lege etiam 
 Zacharias sine querela conuersabatur; sed hanc apostolus 
 iustitiam in stercoribus et detrimentis deputauit in comparatione 
 iustitiae, quam speramus et quam nunc esurire ac sitire 
 debemus ut ea quandoque saturemur in specie, quae nunc est 
 in fide, quamdiu iustus ex fide uiuit.

Audiat denique ipsum uenerabilem antistitem, 
 cum exponeret Esaiam prophetam, dicentem neminem in hoc 
 mundo esse sine peccato, ubi nemo potest dicere <in hoc 
 mundo\' eum dixisse uelut in dilectione huius mundi. de apostolo 
 etenim loquebatur, qui dixit: conuersatio nostra in 
 caelis est. hunc ergo sensum memoratus episcopus explicans, 
 \'perfectos\', inquit, \'secum multos ait apostolus in hoc adhuc 
 mundo sitos, qui, si ad perfectionem ueram respicias, perfecti

 

 
 
 
 esse non poterant, quia ipse dixit: uidemus nunc per speculum 
 in aenigmate, tunc autem facie ad faciem; 
 nunc cognosco ex parte, tunc autem cognoscam sicut 
 et cognitus sum. ita et inmaculati sunt in hoc mundo et 
 inmaculati erunt in regno dei, cum utique, si minutius excutias, 
 inmaculatus esse nemo possit, quia nemo sine peccato\'. illud 
 ergo sancti Ambrosii testimonium, quo pro sua sententia 
 Pelagius utitur, aut secundum quendam modum dictum est, 
 probabilem quidem, sed non minutius excussum, aut certe, si 
 ille uir sanctus atque humilis Zachariam et Elisabeth summae 
 atque omnimodo perfectae iustitiae, cui nihil addi iam posset, 
 fuisse existimauit, profecto sententiam suam minutius excutiendo 
 correxit.

Attendat sane iste in eodem ipso loco, unde hoc 
 Ambrosianum testimonium, quod ei placebat, assumpsit, etiam 
 illud eum dixisse, quod \'ab initio esse inmaculatum humanae 
 inpossibile sit naturae\', ubi omnino illam naturalem possibilitatem, 
 quam Pelagius non uult fideliter respicere peccato esse 
 uitiatam et ideo iactanter extollit, eneruem infirmamque testatur 
 uenerandus Ambrosius, procul dubio contra istius uoluntatem, 
 sed non contra apostolicam ueritatem, ubi legitur: fuimus et 
 nos aliquando natura filii irae sicut et ceteri. ipsa est 
 enim per peccatum primi hominis, quod ex libero eius uenit 
 arbitrio, uitiata et damnata natura, cui sola per mediatorem 
 dei et hominum et omnipotentem medicum diuina subuenit 
 gratia. de cuius adiutorio ad iustificationem nostram, quo 
 deus diligentibus eum omnia cooperatur in bonum, quos 
 prior dilexit, donans eis ut diligeretur ab eis, quia iam diu 
 est ut disserimus, deinceps incipiamus, quantum dominus

 

 
 
 
 adiuuerit, etiam de peccato, quod per unum hominem cum 
 morte intrauit in mundum atque ita in omnes homines 
 pertransiit aduersus istos, qui in errorem huic 
 contrarium ueritati apertius eruperunt, quae satis esse uidebuntur 
 exprimere.