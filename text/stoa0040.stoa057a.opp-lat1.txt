Caritas uestra, quae in uobis tanta est et tam sancta, 
 ut etiam iubenti seruire delectet, petiuit, ut definitionibus 
 quae dicuntur Caelestii esse respondeam. sic enim praenotata 
 est eadem chartula quam dedistis: definitiones, ut dicitur, 
 Caelestii. quae praenotatio credo quod non illius, sed eorum 
 sit, qui hoc attulerunt de Sicilia, ubi Caelestius non esse 
 perhibetur, sed multi talia garrientes et, sicut ait apostolus, 
 ipsi errantes et alios in errorem mittentes. ex illius 
 tamen haec esse doctrina uel etiam quorundam sociorum 
 eius et nos possumus arbitrari. nam neque istae breues definitiones 
 uel potius ratiocinationes ab illius abhorrent ingenio,

 

 1* 
 
 
 quod in opere alio eius inspexi, cuius eum esse constat 
 auctorem, et non frustra istos fratres qui haec attulerunt 
 in Sicilia existimo audisse, quod ipse docuerit ista uel 
 scripserit. uellem autem, si possem, ita obtemperare uestrae 
 fraternae beniuolentiae, ut etiam ego tam breuiter responderem. 
 sed nisi et illa commemorem quibus respondeo, quis poterit 
 quemadmodum responderim iudicare? conabor tamen, quantum 
 ualuero, adiuuantibus me apud domini misericordiam etiam 
 orationibus uestris, ut non ultra quam necesse est meus sermo 
 procurrat. 
 
 
 \'Ante omnia\', inquit, \'interrogandus est qui negat hominem 
 sine peccato esse posse, quid sit quodcumque peccatum: quod 
 uitari potest an quod uitari non potest. si quod uitari non 
 potest, peccatum non est; si quod uitari potest, potest homo 
 sine peccato esse, quod uitari potest. nulla enim ratio uel 
 iustitia patitur saltem dici peccatum, quod uitari nullo modo 
 potest\'. respondemus uitari posse peccatum, si natura uitiata 
 sanetur gratia dei per Iesum Christum dominum 
 nostrum. in tantum enim sana non est, in quantum id quod 
 faciendum est aut caecitate non uidet aut infirmitate non implet, 
 dum caro concupiscit aduersus spiritum et spiritus 
 aduersus carnem, ut ea quae uult homo non 
 faciat.

\'Iterum quaerendum est\', inquit, \'peccatum uoluntatis an 
 necessitatis est. si necessitatis est, peccatum non est; si uoluntatis 
 est, uitari potest\'. respondemus quod supra et, ut sanemur,

 

 
 
 
 inuocamus eum, cui dicitur in psalmo: de necessitatibus 
 meis educ me.

\'Iterum\', inquit, quaerendum est, quid est peccatum. 
 naturale an accidens. si naturale, peccatum non est; si autem 
 accidens est, et recedere potest; et quod recedere potest, 
 uitari potest; et quod uitari potest, potest homo sine eo esse 
 quod uitari potest\'. respondetur naturale non esse peccatum, 
 sed naturae, praesertim uitiatae — unde facti sumus natura 
 filii irae — parum esse ad non peccandum uoluntatis 
 arbitrium, nisi adiuta sanetur gratia dei per Iesum Christum 
 dominum nostrum.

\'Iterum\', ait, \'quaerendum est, quid est peccatum: actus 
 an res. si res est, ut auctorem habeat necesse est; et si auctorem 
 habere dicitur, iam alter praeter deum rei alicuius 
 auctor induci uidebitur; at si hoc dici inpium est, et confiteri 
 necesse est peccatum omne actum esse, non rem. si igitur 
 actus est, immo quia uere actus est, uitari potest\'. respondemus 
 peccatum quidem actum dici et esse, non rem. sed etiam in 
 corpore claudicatio eadem ratione actus est, non res, quoniam 
 res pes ipse uel corpus uel homo est, qui pede uitiato claudicat 
 nec tamen uitare potest claudicationem, nisi habuerit 
 sanatum pedem. quod etiam in interiore homine fieri potest, 
 sed gratia dei per Iesum Christum dominum 
 nostrum. ipsum sane uitium, quo claudicat homo, nec pes 
 est nec corpus nec homo nec ipsa claudicatio, quae utique 
 non est, quando non ambulat, cum tamen insit uitium, quo

 

 
 
 
 fit claudicatio, quando ambulat. quaerat ergo, quod eidem uitio 
 nomen inponat, utrum rem uelit dicere an actum an rei potius 
 qualitatem malam, qua deformis actus existit. sic et in homine 
 interiore animus res est, rapina actus est, auaritia uitium 
 est, id est qualitas, secundum quam malus est animus, etiam 
 quando nihil agit. unde auaritiae suae seruiat, etiam quando 
 audit: non concupisces seque uituperat et tamen auarus 
 manet; sed per fidem renouatur, id est sanatur, de die 
 in diem nec tamen nisi gratia dei per Iesum Christum 
 dominum nostrum.

\'Iterum\', inquit, \'quaerendum est. utrumne debeat 
 homo sine peccato esse. procul dubio debet. si debet, potest; 
 si non potest, ergo nec debet. et si non debet homo esse 
 sine peccato, debet ergo esse cum peccato; et iam peccatum 
 non erit, si illud haberi constiterit. aut si hoc etiam dici 
 absurdum est, confiteri necesse est debere hominem sine 
 peccato esse et constat eum non aliud debere quam potest\\ 
 respondetur eadem similitudine, qua superius iam respondimus. 
 cum enim uidemus claudum, qui sanari potest, recte utique 
 dicimus: debet esse homo iste sine claudicatione; et si debet, 
 potest. nec tamen cum uult, continuo potest, sed cum fuerit 
 adhibita curatione sanatus et medicina adiuuerit uoluntatem. 
 hoc fit in interiore homine, quod ad peccatum attinet tamquam 
 eius claudicationem, per eius gratiam qui uenit non uocare 
 iustos sed peccatores, quia non est opus sanis 
 medicus, sed male habentibus.

\'Iterum\', ait, \'quaerendum est, utrumne praeceptum sit 
 homini sine peccato esse. aut enim non potest et praeceptum 
 non est aut, quia praeceptum est, potest. nam cur praeciperetur, 
 quod fieri omnino non posset\'? respondetur consultissime homini 
 praecipi, ut rectis passibus ambulet, ut cum se non posse 
 perspexerit medicinam requirat, quae interioris hominis ad 
 sanandam peccati claudicationem gratia dei est per lesum 
 Christum dominum nostrum.

\'Iterum\', ait, \'quaerendum est, an uelit hominem deus sine 
 peccato esse. procul dubio uult et procul dubio potest. quis 
 enim tam demens, ut uel dubitet fieri posse, quod deum uelle 
 non dubitet\'? respondetur: si nollet deus hominem sine peccato 
 esse, non mitteret filium suum sine peccato, qui sanaret 
 homines a peccatis. hoc fit in credentibus et proficientibus 
 renouatione interioris hominis de die in diem, donec fiat 
 perfecta iustitia tamquam sanitas plena.

\'Item\', ait, \'quaerendum est, quomodo uult deus hominem 
 esse, cum peccato an sine peccato. procul dubio non 
 uult esse cum peccato. quanta haec inpietatis blasphemia sit, 
 cogitandum est, ut dicatur hominem posse esse cum peccato, 
 quod deus non uult, et negetur posse esse sine peccato, quod 
 deus uult; quasi quem ad hoc deus creauerit, ut posset esse 
 quod nolit et non posset esse quod uelit et ut contra suam 
 magis quam ut secundum suam existeret uoluntatem\'. iam 
 superius responsum est, sed addendum uideo, quod spe salui 
 facti sumus; spes autem, quae uidetur, non est 
 spes; quod enim uidet quis, quid et sperat? si

 

 
 
 
 autem quod non uidemus speramus, per patientiam 
 expectamus. tunc ergo plena iustitia, quando plena 
 sanitas; tunc plena sanitas, quando plena caritas — plenitudo 
 enim legis caritas — tunc autem plena caritas, 
 quando uidebimus eum sicuti est. neque enim non erit 
 quod addatur ad dilectionem, cum fides peruenerit ad uisionem.

\'Iterum quaerendum est\\ inquit, per quid efficitur 
 homo cum peccato, per naturae necessitatem an per arbitrii 
 libertatem. si per naturae necessitatem, culpa caret; si per 
 arbitrii libertatem, quaerendum est, a quo ipsam arbitrii libertatem 
 acceperit. procul dubio a deo. deus autem quod dedit, 
 certe bonum est; negari enim non potest. qua igitur ratione 
 bonum probatur, si magis ad malum quam ad bonum pronum 
 est? magis enim ad malum quam ad bonum pronum est, si 
 homo per illud potest esse cum peccato et non potest esse 
 sine peccato\'. respondetur per arbitrii libertatem factum, ut 
 esset homo cum peccato; sed iam poenalis uitiositas subsecuta 
 ex libertate fecit necessitatem. unde ad deum fides clamat: 
 de necessitatibus meis educ me. sub quibus positi 
 uel non possumus quod uolumus intellegere uel quod intellexerimus 
 uolumus nec ualemus inplere. nam et ipsa libertas 
 credentibus a liberatore promittitur. si uos, inquit, filius 
 liberauerit, tunc uere liberi eritis. uicta enim uitio 
 in quod cecidit uoluntate caruit libertate natura. hinc alia 
 scriptura dicit: a quo enim quis deuictus est, huic et 
 seruus addictus est. sicut ergo non est opus sanis 
 medicus, sed male habentibus, ita non est opus liberis

 

 
 
 
 liberator sed seruis, ut ei dicat gratulatio libertatis: saluam 
 fecisti de necessitatibus animam meam. ipsa enim 
 sanitas est uera libertas, quae non perisset, si bona permansisset 
 uoluntas. quia uero peccauit uoluntas, secuta est peccantem 
 peccatum habendi dura necessitas, donec tota sanetur 
 infirmitas et accipiatur tanta libertas, in qua sicut necesse 
 est permaneat beate uiuendi uoluntas, ita ut sit etiam bene 
 uiuendi et numquam peccandi uoluntaria felixque necessitas.

Proinde\\ inquit, \'deus bonum hominem fecit et praeterquam 
 illum bonum fecit, bonum ei insuper ut faceret imperauit. 
 quam inpium, ut confiteamur hominem malum esse, 
 quod nec factus est nec ei praeceptum est, si negemus eum 
 bonum posse esse, quod factus est et quod ei ut faceret imperatum 
 est!\' respondemus: quia ergo non se ipse homo sed 
 deus bonum hominem fecit, deus eum, non se ipse ut sit 
 bonus reficit, dum uolentem, credentem, inuocantem liberat a 
 malo, quod sibi ipse fecit. hoc autem fit, dum gratia dei 
 per Iesum Christum dominum nostrum renouatur 
 homo interior de die in diem, ut ad sempiternam non 
 poenam sed uitam resurgat homo exterior nouissimo die.

\'Iterum\', ait, \'quaerendum est, quot modis constet omne 
 peccatum. duobus, nisi fallor: si aut illa fiant quae prohibentur 
 aut illa non fiant quae iubentur. tam certe omnia illa quae 
 prohibita sunt uitari possunt quam quae praecepta sunt perfici. 
 nam frustra aut prohiberetur aut iuberetur, quod uel 
 caueri uel impleri non posset. et quomodo negabimus posse

 

 
 
 
 esse hominem sine peccato, cum confiteri necesse sit eum 
 tam omnia illa quae uetantur posse cauere quam quae impe- rantur 
 rantur efficere?\' respondetur multa esse in scripturis sanctis 
 diuina praecepta, quae omnia commemorare nimis operosum 
 est; sed dominus, qui uerbum consummans et breuians 
 fecit super terram, in duobus praeceptis dixit legem prophetasque 
 pendere, ut intellegeremus quicquid aliud diuinitus 
 praeceptum est in his duobus habere finem et ad haec duo 
 esse referendum: diliges dominum deum tuum ex toto 
 corde tuo et ex tota anima tua et ex tota mente tua, 
 et: diliges proximum tuum tamquam te ipsum. in 
 his, inquit, duobus praeceptis tota lex pendet et 
 prophetae. quicquid ergo dei lege prohibemur et quicquid 
 iubemur facere, ad hoc prohibemur et iubemur, ut duo ista 
 compleamus. et forte generalis prohibitio est: non concupisces, 
 et generalis iussio: diliges. unde breuiter et apostolus 
 Paulus quodam loco utrumque complexus est. prohibitio est 
 enim: nolite conformari huic saeculo, iussio autem: 
 sed reformamini in nouitate mentis uestrae. illud 
 pertinet ad non concupiscere, hoc ad diligere; illud ad continentiam, 
 hoc ad iustitiam; illud ad declinandum a malo, hoc 
 ad faciendum bonum. non concupiscendo enim uetustate expoliamur 
 et nouitate induimur diligendo. sed nec quisquam esse 
 potest continens, nisi deus det, et caritas dei diffunditur 
 in cordibus nostris non per nos ipsos, sed per

 

 
 
 
 spiritum sanctum qui datus est nobis. hoc autem fit 
 de die in diem in his qui uolendo et credendo et inuocando 
 proficiunt et praeterita obliuiscentes in ea quae ante sunt 
 extenduntur. ad hoc enim lex ista praecepit, ut cum in his 
 implendis homo defecerit non se extollat superbia tumidus, 
 sed ad gratiam confugiat fatigatus ac sic eum lex terrendo ad 
 Christum diligendum paedagogi perducat officio.

\'Iterum quaerendum est\\ inquit, \'quomodo non potest 
 homo esse sine peccato: uoluntate an natura. si natura, 
 peccatum non est; si uoluntate, perfacile potest uoluntas 
 uoluntate mutari\'. respondemus ammonentes esse cogitandum 
 quanta sit ista praesumptio, qua dicitur non solum posse — 
 quod quidem adiuuante dei gratia negandum non est — sed 
 etiam perfacile posse uoluntatem uoluntate mutari, cum dicat 
 apostolus: caro concupiscit aduersus spiritum et 
 spiritus aduersus carnem; haec enim inuicem aduersantur, 
 ut non ea quae uultis faciatis. non enim 
 ait: haec inuicem aduersantur, ut quae potestis facere 
 nolitis, sed ut non ea quae uultis faciatis. cur ergo 
 concupiscentia carnis — quae utique culpabilis atque uitiosa 
 est nihilque est aliud quam desiderium peccati, quod idem 
 apostolus praecipit, ne regnet in nostro mortali corpore, 
 ubi satis ostendit esse tamen in nostro mortali corpore, quod 
 permittendum non sit ut regnet — cur ergo ista concupiscentia 
 non mutata est ea uoluntate, quam uoluntatem satis 
 euidenter expressit apostolus dicens: ut non ea quae uultis 
 faciatis, si facile potest uoluntas uoluntate mutari? nec

 

 
 
 
 sane isto modo naturam siue animae siue corporis, quam deus 
 creauit et quae tota bona est, accusamus; sed eam dicimus 
 propria uoluntate uitiatam sine dei gratia non posse sanari.

\'Iterum\', ait, \'quaerendum est, si non potest homo sine 
 peccato esse, cuius culpa est: ipsiusne hominis an cuiuslibet 
 alterius. si ipsius hominis, quomodo culpa hominis est, si hoc 
 non est quod esse non potest?\' respondemus ideo esse hominis 
 culpam, quod non est sine peccato, quia sola hominis uoluntate 
 factum est, ut ad istam necessitatem ueniret, quam sola 
 hominis uoluntas superare non possit.

\'Iterum\', ait, \'quaerendum est, si natura hominis bona 
 est, quod nullus negare nisi Marcion aut Manicheus audebit: 
 quomodo igitur bona est, si malo ei non est carere possibile? 
 omne enim peccatum malum esse quis dubitet?\' respondemus 
 et naturam hominis bonam esse et eam malo carere posse. 
 nam ideo clamamus: libera nos a malo. quod non perficitur, 
 quamdiu corpus, quod corrumpitur, adgrauat 
 animam. sed hoc agitur gratia per fidem, ut aliquando dicatur: 
 ubi est, mors, contentio tua? ubi est, mors, aculeus 
 tuus? aculeus autem mortis peccatum, uirtus uero 
 peccati lex, quoniam lex prohibendo auget peccati cupiditatem, 
 nisi diffundat spiritus caritatem quae plena et perfecta 
 tunc erit, cum uidebimus facie ad faciem.

\'Et hoc\', inquit, (dicendum est: certe iustus deus — negari 
 enim non potest — imputat autem deus homini omne peccatum. 
 et hoc quoque confitendum puto, quia neque peccatum est

 

 
 
 
 quicquid non imputabitur in peccatum. et si est aliquod 
 peccatum, quod uitari non possit, quomodo iustus deus dicitur, 
 si imputare cuiquam creditur, quod uitari non possit?\' respondemus 
 iam olim contra superbos esse clamatum: beatus 
 cui non imputabit dominus peccatum. non enim imputat 
 his qui fideliter ei dicunt: dimitte nobis debita 
 nostra, sicut et nos dimittimus debitoribus nostris. 
 et iuste non imputat, quia iustum est quod ait: in 
 qua mensura mensi fueritis, in eadem remetietur 
 uobis. peccatum est autem, cum uel non est caritas quae 
 esse debet uel minor est quam debet, siue hoc uitari uoluntate 
 possit siue non possit; quia si potest, praesens uoluntas 
 hoc facit, si autem non potest, praeterita uoluntas hoc fecit; 
 et tamen uitari potest, non quando uoluntas superba laudatur, 
 sed quando humilis adiuuatur.

Post haec ille qui ista conscripsit introducit personam 
 suam quasi cum altero disputantem et facit se interrogari 
 et quasi ab interrogante sibi dici: \'das mihi hominem sine 
 peccato?\' et respondet: \'do tibi qui esse possit\'. et rursus ab 
 interrogante dicitur ei: quis est?\' et respondet: (ipse tu. quodsi 
 dixeris\', inquit, \'ego esse non possum, respondendum est: cuius 
 culpa est? quodsi dixerit: mea, dicendum est: et quomodo 
 tua est, si esse non potes?\' iterum facit se interrogari et dici 
 sibi: \'tu ipse sine peccato es, qui dicis hominem sine peccato 
 esse posse?\' et respondet: \'quod non sum sine peccato, cuius

 

 
 
 
 culpa est? quodsi dixerit\', inquit, \'tua est, respondendum est: 
 quomodo mea, si esse non possum?\' nos respondemus nullum 
 cum eis de his uerbis esse debere conflictum, quia non est 
 ausus dicere esse hominem sine peccato, uel aliquem uel se 
 ipsum, sed tantummodo esse posse respondit, quod neque nos 
 negamus. quando autem possit et per quem possit, hoc quaeritur. 
 si enim modo est, non omni animae fideli positae in 
 corpore mortis huius orandum est et dicendum: dimitte 
 nobis debita nostra, cum iam in sancto baptismo uniuersa 
 fuerint dimissa praeterita. quisquis autem membris fidelibus 
 Christi hoc non esse orandum persuadere conatur, nihil aliud 
 quam se ipsum christianum non esse profitetur. porro si per 
 se ipsum potest homo esse sine peccato, ergo Christus 
 gratis mortuus est. non autem gratis mortuus est Christus; 
 non igitur potest homo esse sine peccato, etiamsi uelit, nisi 
 adiuuetur gratia dei per Iesum Christum dominum 
 nostrum. quod ut perficiatur, et nunc in proficientibus agitur 
 et omni modo implebitur contentione mortis absumpta et 
 caritate quae credendo et sperando nutritur uidendo et obtinendo 
 perfecta.

Deinceps instituit diuinis testimoniis agere quod 
 intendit. quod quale sit, diligentius aduertamus. \'testimonia\', 
 inquit, \'quibus probatur praeceptum esse homini ut absque 
 peccato sit). ad hoc respondemus: non utrum praeceptum sit 
 quaeritur, quod ualde manifestum est; sed hoc ipsum, quod 
 praeceptum esse constat, utrum in corpore mortis huius

 

 
 
 
 possit impleri, ubi caro concupiscit aduersus spiritum 
 et spiritus aduersus carnem, ut non ea quae 
 uolumus faciamus. de quo corpore mortis huius non omnis 
 liberatur qui finit hanc uitam, sed qui in hac uita susceperit 
 gratiam et ne in uanum suscipiat bonis operibus egerit. aliud 
 est enim exire de hoc corpore, quod omnes homines dies 
 uitae huius ultimus cogit, aliud est autem liberari de corpore 
 mortis huius, quod sola dei gratia per legum 
 Christum dominum nostrum sanctis et fidelibus eius 
 impertit. post hanc autem uitam merces perficiens redditur, 
 sed eis tantum, a quibus in hac uita eiusdem mercedis meritum 
 comparatur. non enim ad saturitatem iustitiae, cum 
 hinc exierit, quisque perueniet, nisi ad eam cum hic est 
 esuriendo et sitiendo cucurrerit; beati quippe qui esuriunt 
 et sitiunt iustitiam, quoniam ipsi saturabuntur.

Quamdiu ergo peregrinantes a domino per fidem 
 ambulamus, non per speciem — unde dictum est: 
 iustus ex fide uiuit — haec est nostra in ipsa peregrinatione 
 iustitia, ut ad illam perfectionem plenitudinemque 
 iustitiae, ubi in specie decoris eius iam plena et perfecta 
 caritas erit, nunc ipsius cursus rectitudine et perfectione tendamus 
 castigando corpus nostrum et seruituti subiciendo et 
 elemosynas in dandis beneficiis et dimittendis quae in nos 
 sunt commissa peccatis hilariter et ex corde faciendo et orationibus 
 indesinenter instando et haec faciendo in doctrina 
 sana, qua aedificatur fides recta, spes firma, caritas pura. haec

 

 
 
 
 est nunc nostra iustitia, qua currimus esurientes et sitientes 
 ad perfectionem plenitudinemque iustitiae, ut ea postea saturemur. 
 unde dominus in euangelio cum dixisset: nolite 
 facere iustitiam uestram coram hominibus, ut 
 uideamini ab eis, ne istum nostrum cursum fine humanae 
 gloriae metiremur, non est in expositione iustitiae ipsius exsecutus 
 nisi tria ista: ieiunium, elemosynas, orationes; ieiunio 
 scilicet uniuersam corporis castigationem significans, elemosynis 
 omnem beneuolentiam et beneficientiam uel dandi uel 
 ignoscendi et oratione insinuans omnes regulas sancti desiderii: 
 ut quoniam in castigatione corporis frenatur concupiscentia, 
 quae non frenari, sed omnino esse non debet nec erit in illa 
 perfectione iustitiae, ubi nullum erit omnino peccatum, et 
 saepe in usu rerum etiam concessarum atque licitarum exserit 
 immoderationem, suam in ipsa uero beneficientia, qua iustus 
 consulit proximo, quaedam fiunt quae obsint, cum prodesse 
 putata sint, et aliquando per infirmitatem, uel cum minus 
 sufficitur necessitatibus aliorum uel parum in eis proficit, 
 quod benignitatis ac laboris impenditur, subrepit taedium, quo 
 fuscetur hilaritas, in qua datorem diligit deus, subrepit 
 autem tanto magis, quanto minus quisque, et tanto minus, 
 quanto magis profecerit — his atque huius modi consideratis 
 merito in oratione dicimus: dimitte nobis debita nostra, 
 sicut et nos dimittimus debitoribus nostris; si

 

 
 
 
 tamen quod dicimus faciamus, ut uel ipsi etiam diligantur 
 inimici uel, si quisquam adhuc in Christo paruulus hoc nondum 
 facit, paenitenti tamen quod in eum quisque peccauit et 
 ueniam petenti ex intimo cordis ignoscat, si uult ut eius orationem 
 pater caelestis exaudiat.

In qua oratione si contentiosi esse nolimus, satis nobis 
 propositum speculum est ubi inspiciatur uita iustorum, qui 
 ex fide uiuunt et perfecte currunt, quamuis sine peccato 
 non sint. unde dicunt: dimitte nobis, quia nondum quo 
 curritur peruenerunt. hinc dicit apostolus: non quia iam 
 acceperim aut iam perfectus sim. fratres, ego me 
 non arbitror adprehendisse; unum autem quae 
 retro oblitus, in ea quae ante sunt extentus secundum 
 intentionem sequor ad palmam supernae 
 uocationis dei in Christo Iesu. quotquot ergo 
 perfecti, hoc sapiamus; id est: quotquot perfecte currimus, 
 hoc sapiamus, quod nondum perfecti sumus, ut illic 
 perficiamur, quo perfecte adhuc currimus, ut cum uenerit 
 quod perfectum est, quod ex parte est destruatur, 
 id est non iam ex parte sit, sed ex toto, quia fidei et spei iam 
 res ipsa, non quae credatur et speretur, sed quae uideatur 
 teneaturque, succedet, caritas autem, quae in his tribus maior 
 est, non auferatur, sed augeatur et impleatur contemplata 
 quod credebat et quod sperabat indepta. in qua plenitudine 
 caritatis praeceptum illud implebitur: diliges dominum 
 deum tuum ex toto corde tuo et ex tota anima tua

 

 

 

 
 
 
 et ex tota mente tua. nam cum est adhuc aliquid carnalis 
 concupiscentiae, quod uel continendo frenetur, non omni modo 
 ex tota anima diligitur deus. non enim caro sine anima concupiscit, 
 quamuis caro concupiscere dicatur, quia carnaliter 
 anima concupiscit. tunc erit iustus sine ullo omnino peccato, 
 quia nulla lex erit in membris eius repugnans legi mentis 
 eius, sed prorsus toto corde, tota anima, tota mente 
 diliget deum, quod est primum summumque praeceptum. 
 cur ergo non praeciperetur homini ista perfectio. quamuis eam 
 in hac uita nemo habeat? non enim recte curritur, si quo currendum 
 est nesciatur. quomodo autem sciretur, si nullis praeceptis 
 ostenderetur? sic ergo curramus, ut conprehendamus. 
 omnes enim qui recte currunt, conprehendent, non sicut in 
 agone theatrico omnes quidem currunt, sed unus 
 accipit palmam. curramus credendo, sperando, desiderando; 
 curramus corpus castigando et elemosynas in bonis dandis 
 malisque ignoscendis hilariter et ex corde faciendo et currentium 
 uires ut adiuuentur orando et sic audiamus praecepta 
 perfectionis, ne currere neglegamus ad plenitudinem caritatis.

His praemissis ea testimonia quae posuit iste 
 cui respondemus, tamquam nos ea protulerimus, diligenter 
 audiamus. \'in Deuteronomio: tu autem perfectus eris 
 coram domino deo tuo; item illic: et non erit inconsummatus 
 in filiis Israel; item saluator in euangelio: 
 estote perfecti, quia pater uester qui in 
 caelis est perfectus est; item apostolus ad Corinthios

 

 
 
 
 secunda: de cetero, fratres, gaudete, perfecti estote; 
 item ad Colossenses: corripientes omnem hominem et 
 docentes in omni sapientia, ut exhibeamus omnem 
 hominem perfectum in Christo; item ad Philippenses: 
 omnia facite sine murmuratione et haesitatione, 
 ut sitis inreprehensibiles et simplices sicut filii 
 dei inmaculati; item ad Ephesios: benedictus deus 
 et pater domini nostri Iesu Christi, qui benedixit 
 nos in omni benedictione spiritali in caelestibus 
 in Christo, sicut elegit nos in ipso ante constitutionem 
 mundi, ut essemus sancti et inmaculati in 
 conspectu eius; item ad Colossenses: et uos cum 
 essetis aliquando alienati et inimici sensus eius 
 in operibus malis, nunc autem reconciliati in corpore 
 carnis eius per mortem eius, exhibete uos 
 sanctos et inmaculatos et inreprehensibiles; item 
 ad Ephesios: ut exhiberet ipse sibi gloriosam ecclesiam 
 non habentem maculam aut rugam aut 
 aliquid huius modi, ut sit sancta et inmaculata; 
 item ad Corinthios prima: sobrii estote et iusti et 
 nolite peccare; item in epistula sancti Petri: propter 
 quod succincti lumbos mentis uestrae, sobrii 
 perfecte sperate in eam quae offertur uobis gratiam, 
 quasi filii oboedientiae, non configurati 
 prioribus ignorantiae uestrae <concupiscentiis>,

 

 

 
 
 
 sed secundum eum qui uocauit uos sanctum et 
 ipsi sancti in omni conuersatione sitis, quia scriptum 
 est: sancti eritis, quia ego sanctus sum. 
 unde et beatus Dauid dicit: domine, quis habitabit in 
 tabernaculo tuo? aut quis requiescet in monte 
 sancto tuo? qui ingreditur sine macula et operatur 
 iustitiam; et alibi: et ero inmaculatus cum 
 eo; et alibi: beati inmaculati in uia, qui ambulant 
 in lege domini; item apud Salomonem: diligit dominus 
 sancta corda; accepti sunt autem illi omnes inmaculati\'. 
 horum testimoniorum aliqua currentes exhortantur, 
 ut perfecte currant, aliqua ipsum finem commemorant, quo 
 currendo pertendant. ingredi autem sine macula non absurde 
 etiam ille dicitur, non qui iam perfectus est, sed qui ad ipsam 
 perfectionem inreprehensibiliter currit, carens criminibus damnabilibus 
 atque ipsa peccata uenialia non neglegens mundare 
 elemosynis. ingressum quippe, hoc est iter nostrum, quo tendimus 
 ad perfectionem, munda mundat oratio; munda est 
 autem oratio, ubi ueraciter dicitur: dimitte nobis, sicut 
 et nos dimittimus, ut, dum non reprehenditur quod non 
 imputatur. sine reprehensione, hoc est sine macula noster ad 
 perfectionem cursus habeatur, in qua perfectione, cum ad eam 
 uenerimus, iam non sit omnino quod ignoscendo mundetur.

Deinde iste adhibet testimonia, quibus ostendat non 
 esse grauia diuina praecepta. quis autem nesciat, cum praeceptum 
 generale sit caritas — quia finis praecepti est 
 caritas et plenitudo legis est caritas — graue non 
 esse quod diligendo fit, non timendo? laborant autem in dei 
 praeceptis, qui ea timendo conantur implere; sed perfecta 
 caritas foras mittit timorem et facit praecepti sarcinam 
 leuem, non solum non prementem onere ponderum, uerum 
 etiam subleuantem uice pinnarum. quae tamen caritas ut 
 habeatur etiam tanta quanta in corpore mortis huius 
 haberi potest, parum est nostrae uoluntatis arbitrium, nisi 
 adiuuet gratia dei per legum Christum dominum 
 nostrum; diffunditur quippe in cordibus nostris, quod 
 saepe dicendum est, non per nos ipsos, sed per spiritum 
 sanctum qui datus est nobis. nec aliam ob causam 
 scriptura commemorat non esse grauia praecepta diuina, nisi 
 ut anima quae illa grauia sentit intellegat nondum se accepisse 
 uires, quibus talia sint praecepta domini qualia commendantur, 
 leuia scilicet atque suauia, et oret gemitu uoluntatis, 
 ut impetret donum facilitatis. qui enim dicit: fiat cor 
 meum inmaculatum, et: itinera mea dirige secundum 
 uerbum tuum, et ne dominetur mihi omnis 
 iniquitas, et: fiat uoluntas tua sicut in caelo ita 
 et in terra, et: ne nos inferas in temptationem et 
 cetera huius modi, quae commemorare longum est, hoc utique

 

 
 
 
 orat, ut praecepta dei faciat, quae ut fierent, nec iuberetur, 
 si nihil ibi nostra uoluntas ageret, nec oraretur, si sola sufficeret. 
 commendantur ergo non esse grauia, ut cui grauia 
 sunt intellegat nondum se accepisse donum, quo grauia non 
 sint, nec arbitretur ea se perficere, quando ita facit, ut grauia 
 sint — hilarem enim datorem diligit deus — nec 
 tamen, cum ea grauia sentit, desperando frangatur, sed ad 
 quaerendum, petendum pulsandumque cogatur.

Audiamus ergo et in his testimoniis, quae deinde posuit, 
 deum sua praecepta non grauia commendantem. \'quod dei 
 mandata\', inquit, non modo inpossibilia non sint, uerum ne 
 grauia quidem. in Deuteronomio: et conuertetur dominus 
 deus tuus epulari in te super bonis, sicut epulatus 
 est super patres tuos, si audieritis uocem domini dei 
 uestri custodire et facere omnia mandata eius et 
 iustitias et iudicia quae scripta sunt in libro legis 
 huius: si conuersus fueris ad dominum deum tuum 
 ex toto corde tuo et ex tota anima tua. quia mandatum 
 hoc, quod ego mando tibi hodie, non est grane 
 neque longe a te est. non est in caelo, ut dicas: quis 
 ascendet in caelum et accipiet illud nobis et audientes 
 faciemus? non est trans mare, ut dicas: quis 
 transfretabit mare et accipiet illud nobis et audientes 
 faciemus? iuxta te est enim uerbum in ore tuo, 
 in corde et in manibus tuis facere illud. item dominus

 

 
 
 
 in euangelio: uenite ad me omnes qui laboratis et onerati 
 estis, et ego uos requiescere faciam. tollite 
 iugum meum super uos et discite a me, quia mitis 
 sum et humilis corde, et inuenietis requiem animabus 
 uestris iugum enim meum suaue est et onus meum 
 leue est. item in epistula sancti Iohannis: haec est caritas 
 dei, ut mandata eius obseruemus; et mandata eius 
 grauia non sunt\'. his auditis legitimis et euangelicis et 
 apostolicis testimoniis aedificemur ad gratiam, quam non 
 intellegunt qui ignorantes dei iustitiam et suam nolentes 
 constituere iustitiae dei non sunt subiecti. si enim 
 non intellegunt illud ex Deuteronomio quemadmodum apostolus 
 Paulus commemorauerit, ut corde credatur ad iustitiam, 
 ore [autem] confessio fiat ad salutem, quia non est opus 
 sanis medicus, sed male habentibus. isto certe Iohannis 
 apostoli testimonio, quod ad istam sententiam ultimum posuit, 
 ubi ait: haec est caritas dei, ut mandata eius seruemus; 
 et mandata eius grauia non sunt, debent utique commoneri 
 caritati dei non esse graue mandatum dei, quae nonnisi 
 per spiritum sanctum diffunditur in cordibus nostris, 
 non [per arbitrium] humanae uoluntatis, cui plus dando quam 
 oportet ignorant iustitiam dei: quae tamen caritas tunc perfecta 
 erit, cum poenalis timor omnis abscesserit.

Post haec proposuit testimonia, quae contra eos 
 dici solent, nec ea soluit, sed commemorando quasi contraria

 

 
 
 
 quaestiones artius inligauit. ait enim: \'testimonia scripturarum, 
 quae e diuerso ponenda sunt his qui arbitrii libertatem uel 
 non peccandi possibilitatem inperite existimant se scripturarum 
 auctoritate posse destruere. obicere enim solent\', inquit, quod 
 sanctus Iob dixerit: quis mundus est a peccato? nec 
 infans, cuius est unius diei uita super terram\'. deinde 
 quasi respondet huic testimonio aliis testimoniis, quod ipse 
 Iob dixerit: iustus enim uir et sine querella factus sum 
 in derisu, non intellegens posse dici hominem iustum, qui 
 perfectioni iustitiae plurimum accessit, ita ut ei proximus 
 fieret: quod multos etiam in hac uita potuisse, in qua ex fide 
 uiuitur, non negamus.

Hoc et illo testimonio confirmatur, quod iste consequenter 
 adiunxit ab eodem Iob dictum: ecce ego proximus 
 sum iudicio meo, et scio quia iustus inueniar. hoc 
 enim est iudicium, de quo alibi dicitur: et educet uelut 
 lumen iustitiam tuam et iudicium tuum uelut meridiem. 
 denique non dixit: ibi sum, sed: proximus sum. 
 quodsi iudicium suum illud intellegi uoluit, non quo ipse 
 iudicabit, sed quo in fine iudicandus est, iusti in illo iudicio 
 inuenientur omnes qui non fallaciter dicunt: dimitte nobis 
 debita nostra, sicut et nos dimittimus debitoribus 
 nostris. per hanc enim dimissionem iusti inuenientur et 
 quod ea quae hic habebant peccata elemosynis deleuerunt.

 

 
 
 
 unde dominus dicit: date elemosynas, et ecce omnia 
 munda sunt uobis. denique hoc dicetur iustis in regnum 
 promissum ituris: esurii enim, et dedistis mihi manducare 
 et cetera huius modi. sed aliud est esse sine peccato, 
 quod de solo in hac uita unigenito dictum est, aliud esse 
 sine querella, quod de multis iustis etiam in hac uita dici 
 potuit, quoniam est quidam modus bonae uitae, de quo etiam 
 in ista humana conuersatione iusta querella esse non possit. 
 quis enim iuste queritur de homine, qui nemini male uult et 
 quibus potest fideliter consulit nec contra cuiusquam iniurias 
 tenet libidinem uindicandi, ut ueraciter dicat: sicut et nos 
 dimittimus debitoribus nostris? et tamen eo ipso quod 
 uerum dicit: dimitte, sicut et nos dimittimus, sine peccato 
 se non esse declarat.

Inde est quod dicit: nihil iniquum erat in manibus 
 meis, sed oratio mea munda. hinc enim erat munda oratio, 
 quia ueniam non iniuste petebat, qui ueraciter dabat.

Et quod dicit de domino: multas enim contritiones 
 meas fecit sine causa, non ait: nullas fecit cum causa, 
 sed multas sine causa. non enim propter multa peccata 
 eius factae sunt ei multae contritiones, sed propter probationem 
 patientiae. nam propter peccata, sine quibus, ut alibi confitetur, 
 non fuit, pauciora se pati debuisse iudicat.

Item quod dicit: uias enim eius custodiui et non 
 declinaui a mandatis eius neque discedam, custodit 
 uias dei, qui non sic exorbitat, ut eas relinquat, sed in eis 
 currendo proficit, etsi aliquando ut infirmus offendit aut titubat; 
 proficit autem minuendo peccata, donec perueniat ubi sine 
 peccato sit. non enim aliter potest eo modo proficere nisi 
 custodiendo uias eius. declinat autem a mandatis domini atque 
 discedit apostata, non ille, qui, etiamsi habet peccatum, 
 confligendi tamen cum eo perseuerantiam non relinquit, donec 
 eo perueniat, ubi nulla cum morte contentio remanebit. in 
 isto ergo conflictu induimur ea iustitia, qua hic ex fide 
 uiuitur, et ea quodam modo loricamur. assumimus quoque 
 iudicium, quod etiam contra nos pro nobis facimus, quando 
 peccata nostra accusando damnamus. unde scriptum est: 
 iustus ipse sui accusator est in primordio sermonis. 
 hinc item dicit: iustitia uestitus eram, et circumdedi 
 mihi iudicium sicut chlamydem. nam et ista uestis belli 
 magis solet esse quam pacis, ubi adhuc expugnatur concupiscentia., 
 non ubi erit plena sine aliquo prorsus hoste iustitia 
 nouissima inimica morte destructa.

Quod autem iterum ait idem sanctus lob: non enim 
 reprehendit me cor meum in omni uita mea, tunc nos 
 in ista uita, in qua ex fide uiuimus, non reprehendit cor 
 nostrum, si eadem fides in qua corde creditur ad

 

 
 
 
 iustitiam, non neglegit reprehendere peccatum nostrum. unde dicit 
 apostolus: non enim quod uolo facio bonum, sed quod 
 odi malum hoc ago. bonum est enim non concupiscere, et 
 hoc bonum uult iustus, qui ex fide uiuit; et tamen facit 
 quod odit, quia concupiscit, quamuis post concupiscentias 
 suas non eat: quod si fecerit, tunc uere ipse fecit ut cedat. 
 ut consentiat, ut desiderio peccati oboediat. tunc eum cor 
 eius reprehendit, quia ipsum reprehendit, non illud peccatum 
 eius, quod habitat in membris eius. cum uero non sinit regnare 
 peccatum in suo mortali corpore ad oboediendum 
 desideriis eius nec exhibet membra sua arma iniquitatis 
 peccato, inest quidem peccatum in membris eius, sed non 
 regnat, quia non oboeditur desideriis eius. et ideo dum quod 
 non uult agit, id est non uult concupiscere et concupiscit, 
 consentit legi, quia bona est. hoc enim uult et ipse quod 
 lex, quia uult ipse non concupiscere et lex dicit: non concupisces. 
 in hoc quoniam uult quod et lex uult, procul dubio 
 consentit legi; concupiscit tamen quia non est sine peccato, 
 sed iam non ipse operatur illud, sed id quod in illo habitat 
 peccatum. ideo non eum reprehendit cor eius in omni uita 
 eius, hoc est in fide eius, quia iustus ex fide uiuit, et ideo 
 fides eius est uita eius. scit enim quia non habitat in carne 
 eius bonum, ubi habitat peccatum; sed non ei consentiendo 
 uiuit ex fide, quia inuocat deum, ut adiuuetur pugnans contra 
 peccatum. quod ut omnino ibi non sit, adiacet ei uelle, sed 
 perficere bonum non adiacet. non facere bonum non

 

 
 
 
 adiacet, sed perficere. nam in eo quod non consentit, bonum 
 facit*, et in eo quod odit concupiscentiam suam, bonum facit: 
 et in eo quod elemosynas facere non cessat, bonum facit; et 
 in eo quod illi qui in eum peccat ignoscit, bonum facit; et 
 in eo quod petit dimitti sibi debita sua et ueraciter dicit 
 quod dimittit etiam ipse debitoribus suis et orat, ne inferatur 
 in temptationem, sed liberetur a malo, bonum facit. 
 ei tamen perficere bonum non adiacet, quod tunc erit, quando 
 concupiscentia illa quae habitat in membris eius nulla erit. 
 non ergo eum reprehendit cor eius, quando reprehendit peccatum 
 quod habitat in membris eius et non habet quam reprehendat 
 infidelitatem eius. ita nec in uita sua, id est in fide sua a 
 corde suo reprehenditur et sine peccato non esse conuincitur. 
 quod et ipse Iob de se confitetur, ubi dicit: nihil te latuit 
 peccatorum meorum. signasti iniquitates meas in 
 sacculo et annotasti, si quid inuitus transgressus sum. 
 testimonia ergo, quae posuit de uerbis sancti uiri Iob, nos, 
 sicut potuimus, quemadmodum sint accipienda monstrauimus. 
 nec tamen ille soluit, quod eundem Iob dixisse proposuit: 
 quis enim est mundus a peccato? nec infans cuius est 
 diei unius uita super terram.

\'Iterum proponere solent\', inquit, (omnis homo 
 mendax\'. neque hoc contra se ipsos a se ipso propositum 
 soluit; sed commemorando alia uelut contraria testimonia 
 apud eos qui non intellegunt sanctam scripturam diuina eloquia 
 in lite dimisit. ait enim: \'quibus respondendum est, quod in

 

 
 
 
 Numeri libro scriptum est: homo uerax; et de sancto lob 
 legitur ita: erat uir habitans in regione Ausitide nomine 
 Iob uerax, sine crimine, iustus, dei cultor, abstinens 
 se ab omni re mala. miror quod ausus est ponere hoc 
 testimonium, ubi dictum est: abstinens se ab omni re 
 mala, cum hoc ab omni peccato uellet intellegi, cum superius 
 dixerit peccatum actum malum esse, non rem. reminiscatur 
 ergo quia, etiamsi actus sit, res potest dici. abstinet se autem 
 ab omni re mala qui peccato, sine quo non est, uel numquam 
 omnino consentit uel, si aliquando premitur, non obprimitur; 
 sicut luctator fortior, etsi aliquando tenetur, non ideo perdit 
 quo superius inuenitur. legitur sane homo sine crimine, legitur 
 sine querella, at non legitur sine peccato nisi filius hominis, 
 unus idemque dei filius unicus.

\'Item\', inquit, \'apud ipsum Iob: et miraculum tenuit 
 ueracis hominis; item apud Salomonem de sapientia: uiri 
 mendaces non erunt illius memores; uiri autem ueraces 
 inuenientur in illa; item in Apocalypsi: et in ore ipsorum 
 non est inuentum mendacium; sine macula sunt\\ ad 
 haec et nos respondemus ammonentes, quomodo sit dicendus 
 homo uerax per dei gratiam atque ueritatem, qui per se ipsum 
 sine dubio mendax est. unde dictum est: omnis homo mendax. 
 hoc et testimonio sonat de sapientia, quod ipse posuit: uiri 
 autem ueraces inuenientur in illa, qui procul dubio

 

 
 
 
 non in illa, sed in se ipsis inuenientur esse mendaces, sicuti 
 est: fuistis aliquando tenebrae, nunc autem lux in 
 domino. cum diceret tenebrae, non addidit "in domino"; 
 cum autem dixit lux, addidit utique "in domino", quia in se 
 ipsis lux esse non possent. ut qui gloriatur, in domino 
 glorietur. illi uero in Apocalypsi propterea tales dicti sunt. 
 quod non sit inuentum in ore eorum mendacium, quia 
 non dixerunt se non habere peccatum. quod si dicerent, se 
 ipsos deciperent et ueritas in eis non esset; porro si ueritas 
 in eis non esset, inueniretur in eorum ore mendacium. quodsi 
 propter inuidiam, cum essent sine peccato, dicerent se non 
 esse sine peccato, hoc ipsum esset mendacium falsumque esset 
 quod dictum est: non est inuentum in ore eorum mendacium. 
 ideo ergo sine macula sunt, quia sicut ipsi dimiserunt 
 debitoribus suis, sic illis deo dimittente mundati sunt. 
 ecce nos, ut ualuimus, exposuimus quomodo accipienda essent 
 testimonia, quae pro sua causa commemorauit. ipse autem 
 quomodo sit accipiendum quod scriptum est: omnis homo 
 mendax. omnino non soluit nec soluere poterit nisi correcto 
 errore, quo credit hominem sine adiutorio gratiae dei per 
 solam propriam uoluntatem posse esse ueracem.

Sic aliam quae sequitur quaestionem proposuit 
 nec soluit; immo uero auxit et difficiliorem reddidit proponendo 
 aduersum se probatum testimonium: non est qui faciat 
 bonum, non est usque ad unum, et quasi contraria testimonia 
 referendo, quibus ostenderet esse homines qui faciunt

 

 
 
 
 bonum. quod quidem ostendit, sed aliud est non facere bonum, 
 aliud non esse sine peccato, etiamsi homo faciat multa bona. 
 quapropter ea testimonia quae posuit non sunt contra illud 
 quod dicitur non esse in hac uita hominem sine peccato. ipse 
 autem non ostendit quemadmodum dictum sit: non est qui 
 faciat bonum, non est usque ad unum. ait enim\\ inquit, 
 sanctus Dauid: spera in domino et fac bonitatem\'. hoc praeceptum 
 est, non factum. quod praeceptum non utique faciebant, 
 \'de quibus dictum est: non est qui faciat bonum, non est 
 usque ad unum. ait etiam dixisse sanctum Tobin: noli 
 tin.ere, fili; pauperem uitam gessimus, sed multa 
 bona habemus, si timuerimus deum et recesserimus 
 ab omni peccato et fecerimus bene. uerissime tunc erunt 
 homini multa bona, cum recesserit ab omni peccato; tunc enim 
 ei nulla erunt mala, ut non opus habeat dicere: libera nos 
 a malo. quamuis et nunc omnis qui proficit recta intentione 
 proficiens recedit ab omni peccato et tanto inde fit longinquior, 
 quanto plenitudini iustitiae perfectionique propinquior, 
 quia et ipsa concupiscentia. quod est peccatum habitans in carne 
 nostra, etsi manet adhuc in membris mortalibus, minui tamen 
 non desinit in proficientibus. aliud est ergo recedere ab omni 
 peccato, quod nunc in opere est, aliud recessisse ab omni 
 peccato, quod in illa perfectione tunc erit. sed tamen et qui 
 iam recessit et qui adhuc recedit, non est negandus facere 
 bonum. quomodo ergo dictum est: non est qui faciat 
 bonum, non est usque ad unum, quod ille proposuit et 
 non solutum reliquit, nisi quia populum quendam psalmus

 

 
 
 
 ille culpat, in quo nec unus erat qui faceret bonum, dum 
 uolunt remanere filii hominum et non esse filii dei, cuius 
 gratia homo fit bonus, ut faciat bonum? de illo enim bono 
 dictum hic debemus accipere, quod ibi ait: deus de caelo 
 respexit super filios hominum. ut uideat si est intellegens 
 aut requirens deum. hoc ergo bonum, quod est 
 requirere deum, non erat qui faceret, non erat usque ad unum, 
 sed in eo genere hominum, quod praedestinatum est ad 
 interitum. super hos enim respexit dei praescientia protulitque 
 sententiam.

\'Item dicunt\', inquit, \'illud quod saluator ait: quid 
 me dicis bonum? nemo bonus nisi solus deus\'. hanc 
 item propositionem omnino non soluit, sed opposuit uelut ex 
 aduerso alia testimonia, quibus probaret esse et hominem 
 bonum. dixit enim esse respondendum quod idem dominus alibi 
 ait: bonus homo de bono thesauro cordis sui profert 
 bona, et iterum: qui solem suum oriri facit super bonos 
 et malos. <et alibi scriptum est\', inquit, <bona bonis creata 
 sunt ab initio, et iterum: qui sunt boni, erunt habitatores 
 terrae\'. cui sic respondendum est, ut et illud inteliegatur 
 quomodo dictum sit: nemo bonus nisi unus deus. 
 siue quia omnia quae creata sunt, quamuis ea deus fecerit 
 bona ualde, creatori tamen comparata nec bona sunt, cui 
 comparata nec sunt — altissime quippe et proprio modo quodam

 

 
 
 
 de se ipso dixit: ego sum qui sum. sic dictum est: nemo 
 bonus nisi unus deus, quemadmodum de Iohanne dictum 
 est: non erat ille lumen, cum dominus eum dicat esse 
 lucernam sicut discipulos, quibus dixit: uos estis lumen 
 mundi; nemo accendit lucernam et ponit eam sub 
 modio; sed in comparatione luminis illius, quod est lumen 
 uerum inluminans omnem hominem uenientem in 
 hunc mundum, non erat ille lumen — siue quia ipsi etiam filii 
 dei comparati sibi ipsis quales in illa perfectione aeterna futuri 
 sunt ita boni sunt, ut adhuc et mali sint. quod de illis dicere 
 non auderem — quis enim audeat dicere malos esse, quorum 
 pater est deus? — nisi ipse dominus diceret: si ergo uos, 
 cum sitis mali, nostis bona data dare filiis uestris, 
 quanto magis pater uester qui in caelis est dabit 
 bona petentibus se! cum ait utique pater uester, filios 
 dei iam esse monstrauit, quos tamen adhuc malos esse non 
 tacuit. ille tamen non soluit, quomodo et isti boni sint et 
 nemo sit bonus nisi unus deus. unde est ille ammonitus, 
 qui interrogauerat quid boni faceret, ut illum quaereret, cuius 
 gratia bonus esset, cui bonum esse hoc est ipsum esse, quia 
 incommutabiliter bonus non potest omnino malus esse.

\'Item dicunt\', inquit, (quis gloriabitur castum 
 se habere co r?\' et ad hoc respondit multis testimoniis uolens 
 ostendere posse esse in homine castum cor nec tamen dicit 
 quomodo accipiendum sit, quod proposuit contra se dici: quis 
 gloriabitur castum se habere cor? ne scriptura diuina

 

 

 

 
 
 
 in hoc testimonio et in his per quae respondit sibi ipsa aduersaria 
 uideatur. nos autem huic respondentes dicimus ideo 
 secutum esse: quis gloriabitur castum se habere cor? 
 quoniam praecessit: cum rex iustus sederit in throno. 
 quantalibet enim iustitia sit praeditus homo, cogitare debet, 
 ne aliquid in illo, quod ipse non uidet, inueniatur esse culpandum, 
 cum rex iustus sederit in throno, cuius cogitationem 
 fugere delicta non possunt nec illa, de quibus dictum est: 
 delicta quis intellegit? cum ergo rex iustus sederit in 
 throno, quis gloriabitur castum se habere cor, aut 
 quis gloriabitur mundum se esse a peccato, nisi forte 
 isti, qui uolunt in sua iustitia, non in ipsius iudicis misericordia 
 gloriari?

Tamen etiam illa uera sunt, quae respondendo subiecit, 
 quod saluator ait in euangelio: beati mundicordes. quoniam 
 ipsi deum uidebunt, et quod Dauid dicit: quis 
 ascendet in montem domini? aut quis stabit in loco 
 sancto eius? innocens manibus et mundus corde; et 
 alibi: benefac, domine, bonis et rectis corde; item apud 
 Salomonem: bona est substantia, cui non est peccatum 
 in conscientia; item illic: auerte te a delicto et dirige 
 manus et ab omni delicto munda cor tuum; item in 
 epistula lohannis: si cor nostrum nos non reprehendat. 
 fiduciam habemus ad deum et quaecumque petierimus

 

 
 
 
 accipiemus ab eo. hoc enim agitur uoluntate, credendo, 
 sperando, diligendo, corpus castigando, elemosynas faciendo, 
 iniurias ignoscendo, instanter orando et proficiendi uires 
 precando ueraciterque dicendo: dimitte nobis, sicut et nos 
 dimittimus, et: ne inferas nos in temptationem, sed 
 libera nos a malo, hoc prorsus agitur, ut cor mundetur et 
 peccatum omne tollatur et quod iudex iustus, cum in throno 
 sederit, occultum inuenerit minusque mundatum eius misericordia 
 remittatur, ut deo uidendo totum sanum mundumque 
 reddatur; iudicium enim sine misericordia, sed illi 
 qui non facit misericordiam; superexsultat autem 
 misericordia iudicio. quod si non esset, quae spes esset? 
 quandoquidem cum rex iustus sederit in throno, quis 
 gloriabitur castum se habere cor? aut quis gloriabitur 
 mundum se esse a peccato?

Tunc ergo per eius misericordiam iusti plene perfecteque 
 mundati fulgebunt in regno patris sui sicut sol, 
 tunc plene atque perfecte erit ecclesia non habens maculam 
 aut rugam aut aliquid huius modi. quia tunc 
 etiam erit uere gloriosa. cum enim non tantum ait, ut exhiberet 
 sibi ecclesiam non habentem maculam aut rugam, 
 sed addidit gloriosam, satis significauit, quando erit sine 
 macula et ruga aut aliquid eius modi: tunc utique, quando 
 gloriosa. non enim modo in tantis malis, in tantis scandalis, 
 in tanta permixtione hominum pessimorum, in tantis obprobriis

 

 

 
 
 
 inpiorum dicendum est eam esse gloriosam, quia reges ei 
 seruiunt, ubi est periculosior maiorque temptatio, sed tunc 
 potius gloriosa erit, quando fiet quod idem ait apostolus: cum 
 Christus apparuerit, uita uestra, tunc et uos cum 
 ipso apparebitis in gloria. cum enim dominus ipse secundum 
 formam serui, per quam se mediator coniunxit ecclesiae, 
 non fuerit glorificatus nisi resurrectionis gloria — unde dictum 
 est: spiritus autem non erat datus, quia Iesus nondum 
 fuerat glorificatus — quomodo dicenda est ante resurrectionem 
 suam ecclesia eius esse gloriosa? mundat ergo eam 
 nunc lauacro aquae in uerbo abluens peccata.praeterita et 
 pellens ab ea dominationem malorum angelorum, deinde perficiens 
 eius sanitates facit eam occurrere in illam gloriosam 
 sine macula et ruga; quos enim praedestinauit, illos et 
 uocauit; et quos uocauit, ipsos et iustificauit; quos 
 autem iustificauit, illos et glorificauit. in hoc mysterio 
 dictum arbitror: ecce eicio daemonia et sanitates perficio 
 hodie et cras et tertia consummor, id est perficior: 
 dixit enim hoc ex persona corporis sui, quod est ecclesia, dies 
 ponens pro distinctis ordinatisque temporibus, quod et in sua 
 resurrectione significauit in triduo.

Puto autem interesse inter rectum corde et mundum 
 corde. nam et rectus corde in ea quae ante sunt extenditur. 
 ea quae retro sunt obliuiscens, ut recto cursu, id est

 
 
 
 recta fide atque intentione perueniat, ubi habitet mundus 
 corde. sicut illa singula reddenda sunt singulis, ubi dictum 
 est: quis ascendet in montem domini? aut quis stabit 
 in loco sancto eius? innocens manibus et mundus corde 
 — innocens manibus ascendet et mundus corde stabit: illud in 
 opere est, illud in fine — et illic magis intellegendum quod 
 dictum est: bona est substantia, cui non est peccatum 
 in conscientia. tunc enim erit uere bona substantia, id est 
 uerae diuitiae, cum transierit tota paupertas, id est consummata 
 fuerit omnis infirmitas. nunc uero auertat se homo a 
 delicto, cum proficiendo inde discedit et renouatur de die 
 in diem, et dirigat manus in opere misericordiae et ab 
 omni delicto mundet cor suum, misereatur, ut quod 
 restat per ueniam dimittatur. hoc enim salubriter et sine uana 
 inanique iactantia bene intellegitur in eo quod dixit sanctus 
 Iohannes: si cor nostrum nos non reprehendat, fiduciam 
 habemus ad deum et quaecumque petierimus accipiemus 
 ab eo. hoc enim uidetur isto loco ammonuisse, ne cor 
 nostrum nos in ipsa oratione et petitione reprehendat, hoc est 
 ne forte cum coeperimus dicere: dimitte nobis; sicut et 
 nos dimittimus, compungamur non facere quod dicimus aut 
 etiam non audeamus dicere quod non facimus et fiduciam 
 petendi amittamus.

Item sibi opposuit testimonium scripturarum, quod

 
 
 
 eis dici solet: quia non est homo iustus in terra, qui 
 faciat bonum et non peccet, et quasi respondit aliis testimoniis, 
 quia dominus de sancto Iob ait: numquid considerasti 
 seruum meum Iob? non enim est ei similis 
 quisquam in terris, homo sine querella, uerus, dei 
 cultor, abstinens se ab omni malo. unde iam superius 
 disseruimus. nec tamen iste ostendit nobis quomodo et Iob, 
 si haec uerba ita intellegenda sunt, sine ullo peccato fuerit in 
 terra et uerum sit quod scriptum esse dixit: non est homo 
 iustus in terra, qui faciat bonum et non peccet.

\'Item dicunt\', inquit, \'quia non iustificabitur 
 in conspectu tuo omnis uiuens\', et huic testimonio quasi 
 respondit ad nihil aliud, nisi ut scripturae sanctae se litigare 
 uideantur, quarum concordiam nos debemus ostendere. ait 
 enim: \'quibus respondendum est, quod de sancto Zacharia 
 euangelista testatur dicens: erant autem Zacharias et 
 Elisabeth uxor eius iusti ambo in conspectu domini 
 et incedentes in omnibus mandatis et iustificationibus 
 domini sine querella\'. qui iusti ambo utique legerant inter 
 ipsa mandata, quemadmodum sua peccata mundarent. nam 
 Zacharias, quod de omni sacerdote ex hominibus accepto in 
 epistula ad Hebraeos dicitur, etiam pro suis peccatis utique 
 hostias offerebat. quomodo autem intellegendum sit quod 
 dicitur sine querella, iam supra satis, quantum opinor, 
 ostendimus. \'et beatus\', inquit, \'apostolus ait: ut simus sancti

 

 
 
 
 et inmaculati in conspectu eius\'. hoc agitur, ut hoc simus, 
 si inmaculati intellegendi sunt qui omnino sine peccato sunt; 
 si autem inmaculati sunt qui sunt sine crimine, etiam in hac 
 uita fuisse atque esse negare non possumus, quia non ideo 
 sine ullo peccato est aliquis, quoniam non habet maculam 
 criminis. unde et apostolus cum ministros eligeret ordinandos, 
 non ait: si quis sine peccato — quod inuenire non posset — 
 sed ait: si quis sine crimine, quod utique posset. nec 
 tamen iste ostendit, quemadmodum secundum suam causam 
 debeamus accipere quod scriptum est: quoniam non iustificabitur 
 in conspectu tuo omnis uiuens. aperta quippe 
 sententia est de superiore uersu inlustrius declarata. ne 
 intres, inquit, in iudicium cum seruo tuo, quoniam non 
 iustificabitur in conspectu tuo omnis uiuens. iudicium 
 timet, quia misericordiam desiderat, quae superexsultat 
 iudicio. hoc est enim ne intres in iudicium cum seruo 
 tuo: \'noli me iudicare secundum te, qui es sine peccato\', 
 quoniam non iustificabitur in conspectu tuo omnis 
 uiuens, quod de hac uita dictum sine difficili quaestione 
 intellegitur. et quod ait: non iustificabitur, ad illam perfectionem 
 iustitiae retulit, quae in hac uita non est.

\'Item dicunt\', inquit, \'si dixerimus quiapeccatum 
 non habemus, ipsi nos seducimus. et ueritas in nobis 
 non est\\ et huic euidentissimo testimonio quasi contrariis

 

 
 
 
 testimoniis respondere conatus est, quod idem sanctus Iohannes 
 in eadem epistula dicat: hoc autem dico, fratres, ut non 
 peccetis. omnis qui natus est ex deo peccatum non 
 facit, quia semen ipsius in eo manet, et non potest 
 peccare; item illic: qui natus est ex deo, non peccat. 
 quia generatio dei conseruat eum, et malignus non 
 tangit eum. \'item illic\', inquit, \'ubi de saluatore ait: quoniam 
 ille apparuit, ut peccata tolleret. omnis qui in eo 
 manet non peccat; omnis qui peccat non uidit eum 
 nec cognouit eum. item illic: carissimi, nunc filii dei 
 sumus, et nondum apparuit quid erimus. scimus quoniam 
 cum apparuerit, similes ei erimus, quoniam 
 uidebimus eum sicuti est. et omnis qui habet spem 
 hanc in eum sanctificat se, sicuti et ipse sanctus est.5 
 et tamen cum haec omnia testimonia uera sint, uerum est et 
 illud quod proposuit et non soluit quod si dixerimus quia 
 peccatum non habemus, nos ipsos seducimus, et 
 ueritas in nobis non est. ac per hoc secundum id, quod 
 ex deo nati sumus, in eo qui apparuit, ut peccata tolleret, id 
 est in Christo manemus et non peccamus — hoc est autem, 
 quod interior renouatur de die in diem — secundum 
 autem quod de homine illo nati sumus, per quem peccatum 
 intrauit in mundum et per peccatum mors, et ita in 
 omnes homines pertransiit, sine peccato non sumus, quia 
 sine illius infirmitate nondum sumus, donec illa renouatione, 
 quae fit de die in diem, quoniam secundum ipsam ex deo 
 nati sumus, infirmitas tota sanetur, in qua ex primo homine 
 nati sumus et in qua sine peccato non sumus. cuius reliquiis

 

 
 
 
 in homine interiore manentibus, quamuis de die in diem 
 minuantur in proficientibus, si dixerimus quia peccatum 
 non habemus, nos ipsos seducimus, et ueritas in nobis 
 non est. quomodo enim uerum est: omnis qui peccat non 
 uidit eum neque cognouit eum, cum secundum uisionem 
 et cognitionem quae erit in specie nemo eum in hac uita uideat 
 atque cognoscat? secundum uisionem autem et cognitionem 
 quae est in fide multi sunt, qui peccent, certe ipsi apostatae, 
 qui tamen in eum aliquando crediderunt, ut de nullo eorum 
 dici possit: secundum uisionem et cognitionem, quae adhuc 
 in fide est, non uidit eum neque cognouit eum. sed 
 intellegendum arbitror, quia renouatio perficienda uidet et 
 cognoscit, infirmitas uero absumenda nec uidet nec cognoscit 
 eum, in cuius quantiscumque reliquiis interius constitutis si 
 dixerimus quia peccatum non habemus, nos ipsos 
 seducimus, et ueritas in nobis non est. cum ergo per 
 gratiam renouationis filii dei simus, tamen propter reliquias 
 infirmitatis nondum apparuit quod erimus. scimus quoniam 
 cum apparuerit, similes ei erimus, quoniam uidebimus 
 eum sicuti est. tunc peccatum nullum erit, quia 
 infirmitas nec interior nec exterior ulla remanebit. et omnis 
 qui habet hanc spem in eum, sanctificat se, sicut et 
 ipse sanctus est; sanctificat enim se non per se ipsum, sed 
 credendo in illum et inuocando illum qui sanctificat sanctos 
 suos. cuius sanctificationis perfectio, quae nunc proficit et 
 crescit de die in diem, omnes infirmitatis reliquias ablatura 
 est.

\'Item dicunt\', inquit, \'non uolentis neque 
 currentis, sed miserentis est dei\'. quibus respondendum 
 esse dicit, quod idem apostolus alibi de quodam ait: quod 
 uult faciat. \'item\', inquit, \'ad Philemonem de Onesimo: quem 
 ego uolueram apud me detinere, ut pro te mihi ministraret; 
 sed sine consilio tuo nihil uolui facere, ut 
 non quasi ex necessitate bonum tuum esset, sed 
 uoluntarium. item in Deuteronomio: uitam et mortem 
 dedit ante faciem tuam, bonum et malum. elige uitam, 
 ut uiuas. item apud Salomonem: deus ab initio constituit 
 hominem et reliquit eum in manu consilii sui. adiecit 
 ei mandata et praecepta: si uoles praecepta, seruabunt 
 te et in posterum fidem placitam facere. apposuit 
 tibi aquam et ignem; ad quod uis porrige manum 
 tuam. ante hominem bonum et malum, uita et mors. 
 paupertas et honestas a domino deo sunt. item apud 
 Esaiam: et si uolueritis et audieritis me, quae bona 
 sunt terrae manducabitis; si autem nolueritis nec 
 obaudieritis me, gladius uos comedet; os enim domini 
 locutum est haec\'. hic uero, quantumlibet isti obtegant, 
 aperiuntur. declarant enim se contra dei gratiam uel misericordiam 
 disputare, quam uolumus impetrare cum dicimus: 
 fiat uoluntas tua sicut in caelo ita et in terra. uel: 
 ne nos inferas in temptationem, sed libera nos a malo.

 
 
 
 ut quid enim ista orando tanto gemitu petimus, si uolentis 
 hominis et currentis, non miserentis est dei? non quia 
 hoc sine uoluntate nostra agitur, sed quia uoluntas non implet 
 quod agit, nisi diuinitus adiuuetur. haec est fidei sanitas, quae 
 nos facit orare: quaerere, ut inueniamus, petere, ut accipiamus, 
 pulsare, ut aperiatur nobis. contra istam qui disputat, contra 
 se ipsum claudit ostium misericordiae dei. nolo plura dicere 
 de re tanta, quia melius eam committo fidelium gemitibus quam 
 sermonibus meis.

Videte tamen, obsecro, quale sit ideo uolenti et currenti 
 misericordiam dei non necessariam, quae illum etiam praeuenit, 
 ut curreret. quia de quodam ait apostolus: quod uult faciat, 
 ibi, ut arbitror, ubi sequitur et dicit: non peccat, nubat — 
 quasi pro magno habendum sit uelle nubere, ubi de adiutorio 
 diuinae misericordiae operosius disputatur, aut uero etiam 
 ibi prodest aliquid uelle, nisi deus prouidentia, qua gubernat 
 omnia, marem feminamque coniungat — aut quoniam ad Philemonem 
 scripsit apostolus: ut non quasi ex necessitate 
 bonum eius esset, sed uoluntarium, quasi aliter sit 
 uoluntarium bonum, nisi cum deus operatur in nobis et 
 uelle et operari pro bona uoluntate; aut quia in Deuteronomio 
 scriptum est: uitam et mortem dedit ante faciem 
 hominis, bonum et malum et ammonuit ut eligeret uitam, 
 quasi et ipsa ammonitio non de misericordia ueniat, uel aliquid 
 prodesset eligere uitam, nisi deus eligendi caritatem inspiraret 
 et electam habere praestaret, de quo dictum est: quoniam

 

 
 
 
 ira in indignatione eius et uita in uoluntate eius; aut 
 quia dictum est: si uoles praecepta, seruabit te, quasi 
 non debeat deo agere gratias, quia praecepta uoluit, qui 
 desertus omni lumine ueritatis haec uelle non posset. positis 
 ante hominem igne et aqua, quo uult quidem porrigit manum, 
 sed altior est qui uocat altius quam omnis humana cogitatio, 
 quandoquidem initium corrigendi cor fides est, sicut scriptum 
 est: uenies et pertransies ab initio fidei, et quisque 
 ita eligit bonum, sicut unicuique deus partitus est 
 mensuram fidei, et: nemo potest ad me uenire, ait 
 princeps fidei, nisi pater qui misit me traxerit eum. 
 quod de fide dictum esse qua in eum creditur postea satis 
 euidenter explanat, ubi dicit: uerba, quae ego locutus sum 
 uobis, spiritus et uita sunt. sed sunt quidam ex uobis 
 qui non credunt. sciebat enim ab initio Iesus, qui 
 essent credentes et quis traditurus esset eum. et dicebat: 
 propterea dixi uobis, quia nemo potest uenire 
 ad me, nisi fuerit ei datum a patre meo.

Magnum autem aliquid pro sua causa se inuenisse arbitratus 
 est apud Esaiam prophetam, quia deus dixit: si uolueritis 
 et audieritis me, quae bona sunt terrae manducabitis; 
 si autem nolueritis et non audieritis me, gladius 
 uos comedet; os enim domini locutum est haec. quasi 
 non lex tota huius modi condicionibus plena sit aut ob aliud

 

 
 
 
 superbis praecepta ista data sunt, nisi quia lex praeuaricationis 
 gratia posita est, donec ueniret semen cui 
 promissum est, unde subintrauit ut abundaret delictum; 
 et ubi abundauit delictum, superabundauit. gratia: id 
 est ut acciperet homo praecepta superbe de suis uiribus fidens, 
 in quibus deficiens et factus etiam praeuaricator liberatorem 
 saluatoremque requireret atque ita eum timor legis humilem 
 factum tamquam paedagogus ad fidem gratiamque perduceret. 
 ita multiplicatis infirmitatibus postea accelerauerunt, quibus 
 sanandis oportune Christus aduenit. in cuius gratiam etiam 
 iusti antiqui crediderunt eadem ipsa gratia eius adiuti, ut 
 gaudentes eum praenoscerent et quidam etiam praenuntiarent 
 esse uenturum, uel in illo populo Israel, sicut Moyses et 
 Iesus Naue et Samuhel et Dauid et ceteri tales, uel extra 
 ipsum populum, sicut Iob, uel ante ipsum populum, sicut 
 Abraham, sicut Noe et quicumque alii sunt, quos uel commemorat 
 uel tacet scriptura diuina. unus enim deus et 
 unus mediator dei et hominum, homo Christus Iesus, 
 sine cuius gratia nemo a condemnatione liberatur, siue quam 
 traxit ex illo in quo omnes peccauerunt siue quam postea suis 
 iniquitatibus addidit.

Quale est autem, quod iste posuit in extremo, si 
 quis dixerit: potest fieri ut homo uel in uerbo non peccet? 
 \'respondendum est\', inquit, \'si uult deus, potest; uult enim deus,

 

 
 
 
 ergo potest\'. item ait: (si quis dixerit: fieri potest ut homo 
 non in cogitatione delinquat? respondendum est: si uult deus, 
 potest; uult enim deus, ergo potest\'. uidete quemadmodum 
 noluerit dicere: si deus adiuuet, potest, cui dicitur: adiutor 
 meus esto, ne derelinquas me, non utique ad corporalia 
 bona capessenda et mala cauenda, sed ad gerendam perficiendamque 
 iustitiam. propter quod dicimus: ne nos inferas in 
 temptationem, sed libera nos a malo. nec adiuuatur, nisi 
 qui et ipse aliquid agit; adiuuatur autem, si inuocat, si credit, 
 si secundum propositum uocatus est, quoniam quos ante 
 praesciuit, et praedestinauit conformes imaginis filii 
 sui, ut sit ipse primogenitus in multis fratribus: quos 
 autem praedestinauit, illos et uocauit; quos autem 
 uocauit, illos et iustificauit; quos autem iustificauit, 
 illos et glorificauit. currimus ergo, cum proficimus, dum 
 sanitas nostra in proficientibus currit — sicut etiam cicatrix 
 currere dicitur, quando bene uulnus diligenterque curatur 
 omni ex parte perfecti sine ulla simus omnino infirmitate 
 peccati, quod non solum uult deus, uerum etiam ut impleatur 
 facit atque adiuuat. et hoc nobiscum agit gratia dei per 
 Iesum Christum dominum nostrum non solum praeceptis, 
 sacramentis, exemplis, sed etiam spiritu sancto, per quem 
 latenter diffunditur caritas in cordibus nostris, quae 
 interpellat gemitibus inenarrabilibus, donec in nobis 
 sanitas perficiatur et deus, sicuti est, uidendus in aeterna 
 ueritate monstretur.

Quisquis ergo fuisse uel esse in hac uita aliquem

 

 
 
 
 hominem uel aliquos homines putat excepto uno mediatore dei 
 et hominum, quibus necessaria non fuerit remissio peccatorum, 
 contrarius est diuinae scripturae, ubi apostolus dicit: per unum 
 hominem peccatum intrauit in mundum et per peccatum 
 mors, et ita in omnes homines pertransiit, in quo 
 omnes peccauerunt, et necesse est ut inpia contentione 
 asserat esse posse homines, qui sine mediatore Christo liberante 
 atque saluante sint liberi saluique peccato, cum ille dixerit: 
 non est opus sanis medicus, sed male habentibus, non 
 ueni uocare iustos, sed peccatores. quisquis autem dicit 
 post acceptam remissionem peccatorum ita quemquam hominem 
 iuste uixisse in hac carne uel uiuere, ut nullum habeat omnino 
 peccatum, contradicit apostolo Iohanni, qui ait: si dixerimus 
 quia p peccatum a turn non hab em u s, nos i psos s seducimus et us et u ueritas 
 in nobis non est, non enim ait \'habuimus\', sed habemus. 
 quod si quisquam asserit de illo peccato dictum, quod habitat 
 in carne mortali nostra secundum uitium quod peccantis 
 primi hominis uoluntate contractum est, cuius peccati desideriis 
 eri i s ne oboediamus Paulus apostolus praecipit, non autem 
 peccare, qui eidem peccato quamuis in carne habitanti ad 
 nullum opus malum omnino consentit, uel facti uel dicti uel 
 cogitati, quamuis ipsa concupiscentia moueatur, quae alio 
 modo peccati nomen accepit, quod ei consentire peccare sit 
 nobisque moueatur inuitis: subtiliter quidem ista discernit, sed 
 uideat quid agatur de dominica oratione, ubi dicimus: dimitte 
 nobis debita nostra. quod, nisi fallor, non opus esset dicere, 
 si numquam uel in lapsu linguae uel in oblectanda cogitatione 
 eiusdem peccati desideriis aliquantum consentiremus, sed

 

 
 
 
 tantummodo dicendum esset: ne nos inferas in temptationem, 
 sed libera nos a malo, nec Iacobus apostolus diceret: 
 in multis offendimus omnes. non enim offendit, nisi cui 
 mala concupiscentia contra iustitiae rationem appetendo seu 
 uitando faciendum uel dicendum uel cogitandum aliquid, quod 
 non debuit, siue fallens siue praeualens persuadet. postremo, 
 si excepto illo capite nostro, sui corporis saluatore, asseruntur 
 uel fuisse in hac uita uel esse aliqui homines iusti sine aliquo 
 peccato, siue numquam consentiendo desideriis eius siue quia 
 pro nullo peccato habendum est, quod tantum est, ut hoc 
 pietati non imputet deus — quamuis aliter sit beatus sine 
 peccato, aliter autem beatus cui non imputat dominus peccatum 
 — non nimis existimo reluctandum. scio enim quibusdam 
 esse uisum, quorum de hac re sententiam non audeo reprehendere, 
 quamquam nec defendere ualeam. sed plane quisquis 
 negat nos orare debere, ne intremus in temptationem — 
 negat autem hoc qui contendit ad non peccandum gratiae 
 dei adiutorium non esse homini necessarium, sed sola lege 
 accepta humanam sufficere uoluntatem — ab auribus omnium 
 remouendum et ore omnium anathemandum esse non dubito.