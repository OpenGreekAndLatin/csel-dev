1. Iam quidem suggesseram sanctitati tuae, sed commonitorium 
 suggestae rei tunc offerre meditabar, cum te expeditum 
 animo ab aliis dictandi necessitatibus esse sensissem. Sed 
 quoniam domini mei, filii tui, Eutropius et Paulus episcopi 
 eadem qua et ego puer uester salutis omnium utilitate permoti 
 commonitorium iam dederunt de aliquantis haeresibus 
 nec tamen omnes significarunt, necesse me fuit festinato edere 
 et coaceruare in unum omnes perditionum arbores cum radicibus 
 et ramis suis et offerre ignienti spiritui tuo, ut tu uiso 
 agmine perspectaque nequitia permetiaris, quam possis dispositionem 
 adhibere uirtutis. Tu tantum, beatissime pater, malignas

 
 
 
 aliorum plantationes uel insertiones erue atque succide et 
 ueram sparge sementem nobis de tuis fontibus rigaturis. Ego 
 deum testem spondeo et incrementum operis tui spero, quia 
 terra illa quae nunc ingratos fructus insincera cultura exhibet, 
 si eam de manna illo recondito apud te mandando et replendo 
 uisitaueris, usque in centesimum fructum profusa 
 aliquando liberius ubertate proficiet. Per te dominus deus noster, 
 per te, inquam, beate pater, quos castigauit in gladio, emendet 
 in uerbo. Ad te per deum missus sum; de te per eum 
 spero, dum considero qualiter actum est quod huc ueni. Agnosco, 
 cur uenerim: sine uoluntate, sine necessitate, sine consensu 
 de patria egressus sum, occulta quadam ui actus, donec in 
 istius terrae litus adlatus sum; hic demum in eum resipiui 
 intellectum quod ad te uenire mandabar. Inpudentem non iudices, 
 si accipis confitentem. Fac me ad dilectam dominam 
 meam idoneum negotiatorem, inuenta margarita, non 
 fugitiuum seruum euersa substantia reuerti. Dilacerati grauius 
 a doctoribus prauis quam a cruentissimis hostibus sumus. Nos 
 confitemur offensam: tu peruides plagam; quod solum superest: 
 adiuuante domino largire medicinam! Breuiter ergo et quid 
 - ante male plantatum conualuit et quid postea peius insertum 
 praeualuit, ostendam.

2. Priscillianus primum in eo Manichaeis miserior, quod ex 
 ueteri quoque testamento haeresim confirmauit, docens animam 
 quae a deo nata sit de quodam promptuario procedere, profiteri 
 ante deum se pugnaturam et instrui adoratu angelorum: 
 dehinc descendentem per quosdam circulos a principatibus malignis 
 capi et secundum uoluntatem uictoris principis in corpora 
 diuersa contrudi eisque adscribi chirographum. Unde et 
 mathesim praeualere firmabat, adserens quia hoc chirographum 
 soluerit Christus et adfixerit cruci per passionem suam, 
 sicut ipse Priscillianus in quadam epistula sua dicit: 
 
 
 Haec prima sapientia est in animarum typis diuinarum 
 uirtutum intellegere naturas et corporis dispositionem, in 
 qua obligatum caelum uidetur et terra omnesque principatus 
 saeculi uidentur adstricti; sanctorum uero dispositiones superare. 
 Nam primum circulum et mittendarum in carne 
 animarum diuinum chirographum, angelorum et dei et omnium 
 animarum consensibus fabricatum patriarchae tenent; 
 qui contra formalis militiae opus possident, et reliqua. 
 Tradidit autem nomina patriarcharum membra esse animae, 
 eo quod esset Ruben in capite, Iuda in pectore, Leui in corde, 
 Beniamin in femoribus, et similia; contra* autem in membris

 

 

 
 
 
 corporis caeli signa esse disposita idest arietem in capite, 
 taurum in ceruice, geminos in brachiis, cancrum in pectore 
 et cetera, uolens subintellegi tenebras aeternas et ex his principem 
 mundi processisse, et hoc ipsum confirmans ex libro 
 quodam qui inscribitur \'memoria apostolorum\', ubi saluator 
 interrogari a discipulis uidetur secreto et ostendere de parabola 
 euangelica quae habet exiit seminans seminare quia 
 non fuerit seminator bonus, adserens quia si bonus fuisset, 
 non fuisset neglegens uel secus uiam uel in petrosis uel 
 in incultis iaceret semen, uolens intellegi hunc esse seminantem 
 qui animas captas spargeret in corpora diuersa quae 
 uellet. In quo etiam libro de principe humidorum et de principe 
 ignis plurima dicta sunt, uolens intellegi arte, non potentia 
 dei omnia bona agi in hoc mundo. Dicit enim esse 
 uirginem quandam lucem, quam deus uolens dare pluuiam 
 hominibus principi humidorum ostendat, qui, dum eam adprehendere 
 cupit, commotus consudet et pluuiam faciat et destitutus 
 ab eo mugitu suo tonitrua concitet. Trinitatem autem 
 solo uerbo loquebatur, nam unionem absque ulla exsistentia

 

 

 
 
 
 ant proprietate adserens sublato \'et\' patrem filium spiritum 
 sanctum hunc esse unum Christum docebat.

3. Tunc duo ciues mei Auitus et alius Auitus, cum iam 
 tam turpem confusionem per se ipsam ueritas sola nudaret, 
 peregrina petierunt. Nam unus Hierosolymam, alius Romam 
 profectus est; reuersi unus rettulit Origenem alius Uictorinum; 
 ex his duobus alter alteri cessit: Priscillianum tamen ambo 
 damnarunt. Uictorinum parum nouimus, quia adhuc paene 
 ante editiones suas Uictorini sectator cessit Origeni. Coeperunt 
 ergo ex Origene magnifica plura proponi quae ex modica occasione 
 ueritas ipsa praecideret. Didicimus enim de trinitate 
 doctrinam satis sanam, omnia quae facta essent a deo 
 facta esse et omnia bona ualde et facta de nihilo: tunc 
 deinde scripturarum solutiones satis sobrias. Omnia haec statim 
 a sapientibus fideli pristinorum expurgatione suscepta sunt; 
 remansit sola offensa de nihilo. Credere enim persuasum erat 
 esse animam, non tamen persuaderi poterat factam esse de 
 nihilo, argumentantes quia uoluntas dei nihil esse non possit. 
 Hoc paene usque nunc manet. Isti uero Auiti duo et cum 
 his sanctus Basilius Graecus, qui haec, beatissime, docebant, 
 quaedam ex libris ipsius Origenis non recta, ut nunc

 

 

 
 
 
 primum, tradiderunt: primum omnia antequam facta apparerent 
 semper in dei sapientia facta mansisse, dicentes hoc uerbo: 
 <deus enim quaecumque fecit, faciendo non coepit\'; deinde dixerunt 
 angelorum principatuum potestatum animarum ac daemonum 
 unum principium et unam esse substantiam et uel 
 archangelo uel animae uel daemoni locum pro meritorum qualitate 
 datum esse, utentes hoc uerbo: \'maiorem locum minor 
 culpa promeruit\'. Mundum nouissime ideo esse factum, ut in 
 eo animae purgarentur quae ante peccarunt; ignem sane aeternum 
 quo peccatores puniantur neque esse ignem uerum neque 
 aeternum praedicauerunt, dicentes dictum esse ignem propriae 
 conscientiae punitionem, aeternum autem iuxta etymologiam 
 graecam non esse perpetuum, etiam latino testimonio adiecto, 
 quia dictum sit in aeternum et \'in saeculum saeculum 
 postposuerit \'aeterno\': ac sic omnes peccatorum animas post 
 purgationem conscientiae in unitatem corporis Christi esse redituras. 
 Uoluerunt etiam de diabolo adserere, sed non praeualuerunt: 
 eo quod, cum substantia in eo bona facta perire non 
 possit, exusta in totum malitia diaboli aliquando saluandam 
 esse substantiam. De corpore uero domini sic tradiderunt quia, 
 cum usque ad nos ueniens filius dei post tot milia annorum 
 otiosus eo usque non fuerit, sed praedicans remissionem angelis 
 potestatibus atque uniuersis superioribus, cum qualitatem formae 
 eorum quos uisitaret adsumeret, usque ad palpabilitatem carnis 
 adsumptionis specie crassuisse: hoc passione et resurrectione 
 determinans, rursus donec usque ad patrem ueniret ascendendo

 

 

 
 
 
 tenuasse; ita neque depositum usquam fuisse corpus nec in 
 corpore ullo regnantem circumscribi deum. Creaturam quoque 
 subiectam corruptioni non uolentem intellegendam esse 
 dicebant solem et lunam et stellas; et haec non elementarios 
 esse fulgores, sed rationales potestates, praebere autem seruitium 
 corruptioni propter eum qui subiecit in spe.

4. Haec sicut retinere potui, breuiter expositum est, ut perspectis 
 omnibus morbis medicinam adhibere festines. Est ueritas 
 Christi in me, quia propter uenerabilem reuerentiam 
 sanctitatis tuae esse inpudens non auderem, nisi euidenti iudicio 
 et ordinatione dei ad illius tanti et talis populi, cui sicut 
 peccanti plaga inposita est, sic post plagam cura debetur, remedia 
 proferenda te electum, me missum esse cognoscerem. 
 Memor mei, beatissime pater, multorumque, qui mecum uelut 
 ros eloquium tuum ut super eos descendat exspectant, esse 
 dignare.