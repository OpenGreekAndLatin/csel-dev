Sparserat in toto lumen uenerabile mundo

Christus, euangelici reserans mysteria regni.

sed quia non omnes uirtutum operatio gentes

mouerat, et fragili dubitabant credere sensu

quidquid ab externis uulgasset nuntius oris

(nam uerbis conperta mouent, praesentia rebus:

suadentur non uisa quidem, sed uisa probantur),

ille ergo, in totum cui par miseratio mundum,

seuit et in nostris miracula plurima terris,

donans extremis Martini insignia Gallis.

quem procul in nostram misit fecunda salutem

Pannonia, haut humili generatum stirpe tribuni.

nam genitor clarus meritorum laude: sed iste

nobilior patribus tam claris, qui patre Christo

spreuit sacrilegos bene degener in patre ritus.

Uix etenim decimo, senior iam moribus, anno

transiit ad sacram. constanti pectore legem

signauitque crucis sanctam munimine frontem.

non illi in tenero mens lubrica pectore: tota

praeceptum seruare dei uel nosse uoluntas,

conuentus uitare hominum, secreta beati

scire heremi spretoque deum cognoscere mundo,

linquere terrenas sublimi pectore curas.

Haec uix bis senis cum moliretur in annis,

praeclusa est tanti sublimis gloria facti,

sed meritum numerante deo, qui uelle probauit.

praecipit Augustus dilectu ad bella parando

accingi cunctam ueterano e germine prolem.

quid non liuor agat? prodit pater armaque nato

ingerit. heu tanti pietas oblita pericli!

quin potius, si quem recipit mens saxea sensum,

cresce tuis titulis: mage laus est nam tua uinci.

cerne pio tantum quae gesserit omnia uoto:

si bona sunt, imitare libens: sin ardua, gaude.

uincitur Christi miles pro milite saecli,

sed mens non trahitur nec cor cum carne ligatur.

uana tyrocinii sunt nomina: militat olim,

qui captus proprii per proelia plurima regis

uicit auaritiam debellauitque superbam

luxuriem: prostrata iacet iam uiribus huius

ambitio, et firmam fugit furor iraque mentem

excedensque omnes funesta superbia culpas.

unum progressus socium sibi uix sinit ire

non opere adstrictum, sed solum nomine seruum.

o felix, cui tale iugum tam grata parauit

condicio, ut de sorte tua contendere tecum

nobilium possint certantia uota uirorum,

si liceat seruire tamen. sed tu quoque duram

cogeris ad legem nascendi lege solutus:

nam tibi subiecti seruit deuotio sancti.

idem habitus, parcae conmunis copia mensae,

hic prior obsequiis, ne saltim noscere possit

praelatum domino quaeuis sollertia seruum.

Hic iam cum paribus quae gratia, quamque modeste

ipsos subdiderat dilectio uera priores:

tum sumendorum districtio quanta ciborum,

ne distenta citum uitiarent uiscera sensum -

nec premeret uigilem membrorum sarcina mentem,

ut diuisa inopi praeberet copia partem

quaeque unum obrueret, melius refoueret utrumque.

nam sic supplicibus diuiserat omnia egenis,

ut sola exesis superessent tegmina membris:

cum subito horrentis glaciali frigore brumae

nudus in occursum properat, uix uerba frementi

dimidians praefracta sono: sed causa loquellam

■ expedit et linguae partes proclamat erumna.

praetereunt cuncti, fastiditamque querellam

despexit misero locupletum insania risu.

substitit incertus confuso pectore sanctus

quid faceret: nam uotum aderat, substantia derat.

si tegeret, nudandus erat. nec sic quoque clarum

suspendit saltim cunctantis uel mora factum.

sola superfuerat corpus tectura beatum,

ut semper, duplicata clamis, quae frigus et imbrem

uentorum et rabiem geminato arceret amictu.

nam sic truncatam conpensat pendula partem,

si, quod defuerit capiti, creuisse calori

sentiat adiecto tepefactum uellere corpus.

uerum haec districti felix sententia uoti

amouet et tamquam cordis dispendia damnat,

quod sic maluerit trepidae cautella fidei

adiectam membris duplicato tegmine partem

concessisse uni quam diuisisse duobus.

nec mora tardat opus, sed transit dextera uotum:

expediit factum, quidquid mens uidit agendum.

stringitur inuictus sine crimine uulneris ensis

et mediam resecat miseratio prodiga partem,

peiorem sibi credo legens. tum membra trementis

obtegit, et tradens aliquem de ueste teporem

iam leuiore habitu recipit de frigore partem.

o felix, uirtute tua miracula uincens

omnia et excedens domini praecepta iubentis.

ille etenim modico contentos nos iubet esse

nec seruare duas uestes: tu diuidis unam.

95 aspiciunt omnes. alii deformia rident

tegmina nec cernunt mage uerum in corde decorem.

ast alii secum conpuncto corde queruntur

iustitiam potuisse inopis decernere egenti,

diuite quod censu substantia larga negasset.

nec mora quin tanto reddatur palma triumpho.

nam uix defessos stratis reiecerat artus

admittens tenuem, uigili sed corde, soporem

(nec sopor illud erat, quia mens adtenta uigebat):

cum subito ante oculos larga mercede benignus

adstitit inque suo uestitus paupere Christus

aptauit propriis felicia tegmina membris.

o uere pretiosa clamis! quid tale uel ostro

uel ducto in filum pensis rutilantibus auro

insignes meruere habitus? quid serica tactu

leuia uel docte expressis uiuentia signis?

ille hominum terraeque deus pontique polique,

omnia qui tribuit, sine quo nihil, ipsaque cuius

quae dedimus uel qui dedimus, donumque datorque,

hac ope\' ditatur, numeret si lucra salutis.

nec tamen hinc saltim stabilem iactantia mentem

concutit, aut uanum persensit corde tumorem.

o uirtus uicina deo, nil ducere laudi,

cum laudanda geras, nec nostro adscribere facto,

quae facimus, cunctoque deum laudarier actu.

iam certe securus erat de iudice tanto,

sed non erigitur uel per consortia Christi:

augent uisa fidem, sancto renouata lauacro

membra nitent sumuntque parem cum corde decorem,

atque nonum pariunt fontis mysteria corpus.

et tamen hoc senio morum carnisque refulgens

quattuor a lustris geminos minus egerat annos,

credo equidem, quod tota prius praecordia sanctus

spiritus inrigui ditarit flumine doni:

ut quondam sanctus felicia munera Petrus

praemissa a domino iam tali in milite uidit.

quisnam, quaeso, bonus sic consummare ualebit,

ut coepit teneris felix Martinus in annis?

et tamen ista gerens se nec coepisse putabat,

quod uixdum geminis paulum tardauerat annis,

iam meritis monachus, sed solo nomine miles,

rumpere calcati iam uana uocabula mundi,

spondentis spectans consortia sancta tribuni,

ut paruam iustamque moram mox iudice Christo

pensaret geminata salus per uota duorum.

Interea effractis inrupto limite claustris

Gallica rura ferus populari coeperat hostis.

obuius ire parat princeps cunctosque maniplos

imperio, hortatu, prece, largitione uocatos

in bellum cogit. nam quos formido retentat,

munera sollicitant et uincunt dona timorem.

sed mens plena deo metuit nihil, omnia temnit,

terrorem inridet, terrena et munera calcat.

ergo ubi praegressi donum sumpsere priores,

- ordine transcurso sanctus de more citatur.

respuit instantis praesentia munera regis,

talibus et dictis it contra dicta tyranni.

\'trade alii, princeps, terrena haec munera nummos:

me maiora manent maioris praemia regis.

haec merces belli est: sumant pugnare uolentes.\'

his igitur dictis saeuas flammatur in iras

princeps, ignauum causatus tempore belli

inmemorem laudis causas finxisse timoris.

ille autem: \'nulla instantis formido pericli est

nec metuunt facilem constantia pectora mortem.

denique, quod uerba expediunt, et facta probabunt.

primus ego abiectis praecedens agmina telis,

non arma arripiens hominis, sed signa salutis,

tegmine nec fidens clipei, sed nomine Christi,

atque crucem fronti auxilium pro casside ponens,

intrepido cunctis occurram corde periclis.\'

adnuit, utque fidem dicti documenta probarent,

adseruare pium custodia dira iubetur.

et iam prima nouo spargebat lampade terras

orta dies: uenit ad regem legatio supplex

subdita submittens dicioni colla iubentis.

quidnam hic, quaeso, uiris, quid gestum cernimus armis?

quid ferrata acies ualuit, quid terror et ensis?

quis pilis cecidit cuneus, quae turma sagittis?

unus homo et sola aeterni fiducia regis

innumeras uicit sine caedis uulnere gentes.

hic, Martine, tuus Christo pugnante triumphus,

ne saltim sanctum uiolares sanguine uultum

neue piam adficerent morientum funera mentem.

Ergo alacer merito successuque acrior ipso

hostibus obpressis festinat uincere mundum.

doctorem fidei per tot documenta probatum

expetit Hilarium. ne quod iactantia uulnus

inferat aut proprii extollat sententia cordis,

discipulum iam doctor agit maiorque probatur,

dum cupit esse minor: nam laudem temnere laus est.

sic et praecipuae iam dignus honore cathedrae

abnuit ut saltim diaconi clarescat honore,

uixque locum, sancto quem dudum excesserat actu,

inferiora sibi deposcens moenia, sumpsit,

exorcista gradu, sed iam uirtute sacerdos.

Exim ne pietas saltim terrena notaret,

quem tam praecipue pietas diuina regebat,

auctores generis festino uisere uoto

optat et auersas melius conuertere mentes.

namque patrem ac matrem praeceps ac deuius error

sacrilegos ritus et saxa uel aera colentes

praeualida nimium uiuentes morte premebat.

ergo iter adgresso pietas comes ibat et omnes

a domino missus praestrauerat angelus oras,

mollis ut ascensus demerso colle pateret

nec traherent pronos praerupta et concaua lapsus.

ac dum nubiferas propere transcenderet Alpes,

saeuorum insidiis exceptus forte latronum

instantes gladios manibus post terga reuinctis -

risit et inmoto tempsit discrimina uultu.

quin etiam, ut tanti recolam miracula facti,

custodem fertur monitis seruasse salutis,

uerior hic custos animi, quam corporis ille.

alter enim nec membra suae dicionis habebat,

alter et auersae uinxit penetralia, mentis.

sed tamen ambo uiam scite docuere sequendam:

aggeris hic monstrauit iter didicitque salutis.

Ergo iter inceptum peragit patriaeque propinquat,

Hesperia ingressus transcursis Alpibus arua. •

hic rursum iugis sanctis conatibus hostis

humanam speciem mentito corpore fingens

obuius aduerso sese obtulit, ausus ab ipso

quaerere quo tendat quidue haec properatio poscat.

ille sub haec: \'mihi sola uia et dux Christus: in illo

effectus noti est, a quo donata uoluntas.\'

ast ille infrendens cunctis conatibus iuit

obuius offensus tanto molimine daemon.

cui sanctus: \'dominus defendit, non nocet hostis:

adiutore deo uirtus aduersa timeri <

nulla potest. metuens dominum contemno periclum.

ne timeam, timor ille facit.\' quae talia postquam

effatus, pulsa ex oculis euanuit umbra.

ast ille ut domino duce contigit ora parentum,

cumque patrem durata usu suadente teneret

perditio, ingestae renuentem uerba salutis,

tum saltim matrem Christo donante recepit.

o tanto partu felix enixaque natum,

per quem nata deo est, unoque et mater et infans

facta puerperio! genetrix generanda beato

ante utero peperit, per quem nunc orta lauacro est.

attamen exemplo plures cessere salubri,

mirantes recte tantorum insignia morum.

Ac tum forte malus funesti dogmatis error

sparserat in populos incauto corde sequaces

uirus, ab insano quod fuderat Arrius ore.

praecipue tamen infectum lues ista tenebat

Illyricum, toto penitus grassata ueneno.

hic stabili uirtute potens dum tendere contra

audet et opposito fluctus dum pectore frangit,

saepe sacerdotes, populum dum saepe cohercet,

cunctorum insidiis oppressus, uerbera passus,

pulsus ad extremum terrena habitacula liquit:

attamen ore fidem tenuit uel corde salutem.

Ergo ut cedendum ratus est, ne forte morantem

obrueret sanctum subuersi insania mundi,

Gallica rura. petit rursum et uestigia retro

obseruata legit non inmemor ille fidei.

sed cum funestus toto saeuiret in orbe

error et extremos premerent haec crimina Gallos,

cumque ipsum murum fidei ualidamque columnam

Hilarium insani trusisset factio mundi,

paulum constructa statuit requiescere cella

hic, ubi gaudentem nemoris uel palmitis umbris

Italiam pingit pulcherrima Mediolanus.

Hinc quoque pulsus abit, terras et moenia linquens

et pelagus fluctusque petens, quia fidior unda

hospitio, magis et populi uulgique procella

quam ponti metuenda fuit. comitatur euntem

presbyter eiusdem meriti similisque pericli.

insula in hospitium legitur procul hospite ab omni.

herba cibo satis est. cuius radicibus usi

tam sterili uictu duplicant ieiunia sancti.

dumque indiscrete tenuem rimantur in escam

quidquid inexpertae praebebant uiscera terrae.

ellebori gramen subito sensere ueneno

mortiferum totis uirus diffundere membris.

pergitur ad dominum tota uirtute precandi,

sed praegressa preces pietas. nil artibus actum,

sed praesens medicina fuit spes sola salutis.

cernamus, toto qui uitam quaerere censu

effusa in medicos pretii mercede solemus,

ut crescant nostris uiuendi tempora nummis,

quidnam hic electis egerunt pocula sucis

lectaque in antiquis quondam medicamina libris.

hic certe celerem sine sumptu aut arte salutem

cor meruit uerbumque dedit: miremur ouantes.

uox silet et causa adstruitur clamore tacentum.

sentitur medicus nec cernitur: omnia clausis

membra poris totam admittunt ad uiscera curam.

Interea iniusto tandem remeare refertur

sanctus ab exilio per regis iussa sacerdos,

cum quo praeclarae fuerant consortia uitae,

dum Pictauorum doctor floreret in oris

indomitis tradens populis praecepta salutis.

et quamquam propere sanctum rapuisset ouantem

uelox affectu pietas, tamen ille morarum

inpatiens celsae iam liquerat ardua Romae

moenia, Pictonicas citius reuehendus ad oras.

Ergo legens praegressa pio uestigia cursu

promeruit uotum cordis finemque laboris.

construit hic cellam fessis solacia membris:

nam mens plena deo caelesti in sede manebat.

Hic modo si ueterum recolamus carmina uatum,

cum subito adtonitos quaterent miracula sensus,

clamaret miserum uecors insania Foebum

nec sineret falsas saltim requiescere Musas,

Delfica mentito quaterentur Apolline templa

cunctaque surdarum raperetur turba sororum,

excita uel totum conplerent monstra furorem:

nos, quibus a Christo sensus uel uerba petuntur,

christicola inspires paulum Martine, precamur.

tu, qui defunctis potuisti reddere uitam

auxilio domini fultus, mihi redde salutem:

primus ego indultae faciam miracula uitae,

primus faetentis disrumpam claustra sepulchri.

iusta precor toto defunctus corde patronum,

ut tantae laudis titulos mens uiua loquatur.

ergo, licet fandi uires sublimia uincant

gesta nec orandi modulus se laudibus aequet,

adgrediar. tu, quisque legens tam uilia temnis

carmina, dum uerba inrides, mirabere facta.

Quidam tam clarae cernens miracula uitae

elegit tanto semet sociare magistro,

mystica quem nondum fontis renouauerat unda.

320 huic febris totas penitus depasta medullas

extorsit tenuem consumpto corpore uitam.

ac tum forte absens doctor: sed sedula fratrum

religio exanimum plangebat maesta cadauer,

maerens supplicio fratris, non funere carnis.

adueniens sanctus fletu rigat ubere uultum,

defuncti tristem casum miseratus, et omnem

inpleuit clamore locum. mox teste remoto

inrupit maestam tam tristi funere cellam.

tum super exanimum sese proiecit amicum,

cunctis frigentes membris conplectitur artus

adspirans tenuem super ora rigentia flatum.

attamen ad dominum penitus spes tota refertur:

adsueta oratur pietas, miseratio nota

poscitur et meritum fidei credendo meretur.

uidit adesse deum puri fiducia cordis,

effectumque piis senserunt uiscera flabris.

nec mora uix geminis uotum suspenditur horis:

paulatim incussis motantur lintea membris

arentesque artus uenarum umore rigantur

afflatuque animae pectus glaciale tepescit,

obducti infuso reserantur lumine uisus,

\'felices, quibus indulti sub luminis ortu

contigit in primo Martinum cernere mundo.

erigitur totum subito molimine corpus

345 et cutis exesis dudum iam lurida membris

purpureum recipit suco meliore ruborem.

uox facilis, gressus stabilis, manus apta, uigens cor:

totus homo ex uariis conflato corpore causis

unam suscepit diuerso in munere uitam.

eliciunt magnam mox gaudia maxima uocem:

laudes lingua sonat gratantis nuntia mentis,

affectum cordis clamor pronuntiat oris.

inrupit mox turba fores cellamque repleuit,

et sancti cecinit concors symphonia laudes.

ille autem ut penitus uitam post fata nouaret,

confestim aeterna nituit renouatus ab unda

et multos felix senium protraxit in annos,

tam clari testis non paruo tempore facti.

saepe etenim multis idem narrare solebat

iudicis aeterni semet tremuisse tribunal

uilibus addictum turbis mersumque tenebris,

angelicis donec prolata oratio uerbis

offerret uotum domino uitamque referret.

hie primus nostris Martinum prodidit oris,

hoc aditu ad reliquas peruenit gloria laudes.

Nec multum sane post haec miracula tempus

fluxerat: adcelerat clarum noua gloria factum.

nam dum contiguum Lupicini praeterit agrum,

non humilis paruique hominis, sed paene per orbem

insignis uirtute uiri, quo clarior inde

gloria per tantum testem firmata pateret

indoctam inliciens tot per miracula plebem,

audito clamore procul miserabile flentum

substitit: inquirit causam discitque uicissim,

exciuitque pium miseratio iusta dolorem.

unus enim laqueo fauces stringente minister

ruperat extortae demens confinia uitae.

accurrit propere conplexus triste cadauer,

elisos oculos et siccas sanguine fauces,

lumina torua nimis uultumque in morte minacem.

ad dominum rursus fletus, suspiria rursum

et gemitus, clamor cordis, uox magna tacentis:

una fides meriti nec dispar gratia doni.

excipitur gratante choro, stipante caterua:

ostentant cunctis domini miracula Christi

atque hostis spolium credentis gaudia plebis.

Panditur ecce nonum pelagus flatusque benigni

rimosam in medios fluctus traxere carinam,

ac dum placati rapiunt me gaudia ponti,

inrupit uastum temeraria cumba profundum

uix uel uicinis bene radens litora terris.

nunc quid ago et dubiam trepidus quo dirigo proram?

flamina sollicitant cursum, formido regressum.

pergamus, quia terra procul, quo traxerit unda:

tantum ut placatam Martini spiritus auram

diffundat flatumque leuem sic praestet eunti,

ut putre sustineat felicia flamina uelum.

hactenus, ut mores monachi uel gesta referrem,

ripa fuit: nunc pontus erit doctrina cathedrae.

clara sacerdotis magni nunc gesta retexam.

Gallorum quondam ualde florebat in oris

urbs Turonum distenta agris populisque referta.

sed pollere magis cupiens antistite tali

ardebat totis Martinum adsciscere uotis.

sed penitus sancto depellens corde tumorem

mens humilis crebris precibus inmota mauebat,

donec conpositis uerbis lacrimisque coactis

uicerunt nimium mendacia iusta rigorem.

nam quidam tantae pietatis couscius orat,

coniugis infirmae tristem miseratus erumnam

dignetur sancto poscentem uisere uoto:

se fore uel causam propere ueniendo salutis,

uel mortis, si dura preces sententia tardet.

iunguntur fictis simul et suspiria uerbis

et singultantes praeciso murmure uoces.

oscula dat genibus, uestigia conligat ulnis

excedens uerum per tot figmenta dolorem.

quid mirum simplex animus, mens sancta uocantem

si sequitur cogente 1 deo: namque ipse dolosum

proderet ingenium mage, ni facienda probaret.

excipit egressum populorum turba, benignam

uim faciens, stipatque uiam numerosa precantum

seditio, motus placidi, sine felle tumultus,

disponitque etiam uigiles custodia pernox

excubias seruatque suum seruanda magistrum.

exultant paribus concordia gaudia uotis.

itur in occursum, portis ruit obuia totis

ambitio et certans populi fauor: una uoluntas

omnibus et nulla in studiis diuortia mentis.

quosdam liuor edax nigrantis felle ueneni.

inficit, et stimulis miserorum corda perurens

carnea ad aduersam retrahit sententia partem.

quosdam etiam perhibent, nefas est quod credere, docta

mente sacerdotes similem traxisse furorem

ridentes gaudenda sibi, quod nulla uerendam

gratia compsisset faciem, quod crine reciso

praeferret totum domini frons Iibera signum,

lumina nec premeret tremularum nube comarum,

sordida quod uestis cordis testata nitorem

proderet orantis studium, quia saepe uolutis

ad terram membris prostrato corpore pressus

haeserat horridulus sordenti in uellere puluis.

recte igitur cessit populo tam praua uoluntas,

sanior et proceres uicit sententia uulgi.

nam uere nulli licuit nescire uocantis

iudicium Christi per tot documenta probatum.

nam reliquis, quos saeua sibi sociarat inique

factio diuersum cupiens, uiolentior unus

antistes Defensor erat: quo nomine falsi

defendenda sui molimina forte putabant

consilii, renuente deo, qui iusta probabat.

nam solitum sancto coetu celebrabat honorem

plebs pia, conuentu celebri mysteria uisens,

dum mage condensae stipant altaria turbae

ac sua fautores pendent in uota frequentes,

nec praetenta potest transire obstacula lector.

sed diaconus, qui forte aderat, uix codice rapto

quem primum propere reserati pagina psalmi

obtulerat, subito festinus tempore uersum

arripit, haec prisci decantans uerba prophetae:

\'ex ore infantum paruoque ex murmure laudem

lactantum teneras fecisti euoluere linguas

exosos propter, peruersum ut destruat ista

prolata a paruis laudatio defensorem.\'

tollitur in caelum clamor praesensque probatur

iudicium clamante deo: sententia Christi

obruit aduersam uerborum fulmine partem.

namque idem uersus laudantum uota probauit

atque obsistentum liuentia corda repressit.

nec minor inde labor monachi, quia gloria creuit

iure sacerdotis. factis facienda docentur:

exempli mage suadet opus quam gratia uerbi.

sic illi adtrito uilissima uestis amictu,

sic humilis sancti pretiosa modestia cordis,

sic manet adsiduae felix sententia uitae.

Primum igitur coniuncta sacris altaribus illi

cella fuit. mox, ut populos uitare frequentes

posset ab adsiduis secreta oratio turbis,

milibus egressus discessit ab urbe duobus.

nec nocuit cellae uicinia tanta remotae:

secretum hospitium monacho, uia parua magistro,

doctori uicina domus, longinqua uacanti.

hinc naturalis praecisi margine saxi

ambierat modico rupis curuata recessu,

hinc Liger inflexis paruo sinuamine ripis

sepserat inclusam praetento gurgite terram,

unus et angustus patuit rupem inter et amnem

ingressus, paulum artato qua limite distans

fluminis adlapsus tangit confinia montis.

hic strue lignorum paruam contexere cellam

maluit, agnoscens sancti mysteria ligni,

succedens humili tecto celsissimus hospes,

ut collectorum sic docta modestia fratrum

disceret exiguo pompam contemnere sumptu,

praegressum exemplis certatim imitata magistrum.

ast aliis nec ligna placent, sed monte cauato

. praebet defossos rupis uicina recessus.

octoginta illuc iusta admiratio fratres

traxerat ad tantae speculum uirtutis, ut inde

sumeret inspectos felix imitatio mores.

nil cuiquam speciale fuit, communia cunctis

omnia: de medio sumpsit dilectio censu.

nulli uendendi quicquam concessa facultas,

ne degustati famis inproba cresceret auri.

exercere artem prohibet. conceditur unum

scribendi studium, quod mentem oculosque manusque

occupet atque uno teneat simul omnia puncto,

aspectum uisu, cor sensibus, ordine dextram.

attamen his rebus minor aetas sola tenetur.

nam iam maturae satis est oratio menti,

ut, cuius sensum senior sententia firmat,

munditiis cordis studeat uigiletque remotum

interius purgare oculum, ne nube latentis

peccati obductus priuetur lumine Christi.

nulli progressus facilis: sua quemque tenebat

cellula. tum solum sociandi causa dabatur

agminis, adscisset cunctos cum sueta precandi

hora et corde deo referens symphonia laudem:

uel cum soluentes fessis ieiunia membris

communes certo repetebant tempore mensas,

ut finem exacti, domita iam carne, diei\'

et succedentem uigilanda in nocte laborem

diuiderent modicae parcissima tempora cenae.

infirmis tantum laxato iure licebat

degustare merum, quo tabem corporis aegri

sustentaret odor respersi in pocula uini.

multis uestis erat saetis contexta cameli,

quae leuibus stimulis uigiles contingeret artus,

excludens tenuem conpuncta carne soporem,

mollia ne fluxum nutrirent uellera corpus

lasciua et tenui uestis fluitaret amictu,

qualia praeteritae consuerat copia uitae.

nam multos illuc prisco de sauguine claros

traxerat ad talem prudens sententia uitam.

quo mage mirandum est post serica fulchra torosque

hanc uestem et talem ingressis placuisse rigorem.

denique mirati tantorum insignia morum

confines populi uicinaque moenia sanctos

hinc sibi rectores studio certante petebant,

ut doctrina dei tali de fonte fluentes

spargeret inriguos sitientum in uiscera riuos.

Sed iam tempus adest tanta de mole potentum

uirtutum exiguam saltim contingere partem.

et quamquam recti titulos uirtutis adornent

discipuli et facti sit praemonstrare gerendum,

attamen e propriis tangam paucissima gestis,

ostendens breuibus praeconia maxima signis.

forte fuit iuxta tumulus, quem saepe colentum

uana superstitio falso decepta sacrarat

martyrio, celebrem dependens semper honorem.

quin et praegressi uenerandum altare dicarant

ante sacerdotes, magis ut fundata maneret

religio, adiecto cultu firmata sacrorum.

sed postquam inpositas Martinus sumpsit habenas

commissae et plebis moderamina sancta recepit,

protinus inquirit nomen titulosque colendi

martyris, et quonam tam clarae stemmata palmae

tempore uel quali sub iudice promeruisset.

uerum ubi nulla patet quae possit prodere uerum

historia atque omnis renuit hoc scire uetustas,

detrectat dubiis tam grandia credere uerbis

nec satis est fidei mendacis fabula uulgi.

ergo placet dubiis sine testis pondere rebus

a domino consulta peti, cui subdita semper

tempora transcursis adstant praesentia saeclis.

ad tumulum properat paucis comitatus, ut illis

adtestata fidem faciant miracula multis.

ergo ut contigui molis contacta sepulchri est,

propter frigentes resoluta carne fauillas

ad caelum rediere preces: uestigia carnis

iunguntur tumulo, sed mens et sidera transit.

tum dominum tota fidei uirtute precatus,

proderet ut meritum ignaris nomenque sepulti:

cum subito ad laeuam sordentem respicit umbram,

nigrantem maesto speciem quae proderet ore

et punitorum tristissima fata reorum

praeferret, trepido confusa et conscia uultu.

uox quoque flebilibus maerentis reddita uerbis

talibus expressit suspiria crebra querellis:

\'desinat antiquus plangendis manibus error

addere supplicium, titulum reddendo alienum,

ne, cui poenarum satis est de crimine solo,

hoc onus adiecto duplicato crescat honore.

atque utinam sancti, quibus hoc pro iure refertur

obsequium, nostras tenui respergere gutta

dignentur iuges miserorum incendia flammas.

illi perpetua gaudentes luce fruuntur,

nos chaos aeterna horrendum caligine sepsit.

longe est a meritis lucis confusio noctis.\'

haec uox multorum late peruenit ad aures,

sed species soli Martino est prodita, cuius

mens leuior fragilis transibat pondera carnis,

corpoream molem transmittens lumine cordis.

protinus amoto altari depellitur omnis

uana superstitio ritus mentita sacrorum.

translata ad ueros migrant mysteria cultus.

quid simile his titulis tandem conferre ualebit

ars magicis infecta dolis uel tincta uenenis,

carmina conpositis texens mendacia uerbis

extaque perspectis rimans faetentia uenis,

ut per tartareae quaesita silentia noctis

mugiat insanus fallaci murmure daemon,

adsumens fictum tenui sub imagine uultum?

hic certe simplex animus et sola precantis

religio infernae dissoluit uincula legis,

et quamvis artus premerentur mole sepulchri,

attamen ad praesens tempus confessio uixit.

nec uero hic finis titulis, nec tempore saltim

intercisa breui uirtutum stemmata cessant.

nam semper sancto comes indiscreta cohaeret

gratia nec certo cohibetur fine locorum.

progressum sequitur, manet indiuulsa manenti,

si sit causa uiae, gaudens comitatur euntem.

Nam dum distenti propere legit auia ruris,

qua diffusa patet latis fera Gallia campis,

dum sequitur miserum gentilis turba cadauer

\'et tremefacta leui motantur lintea uento,

porrecto in longum per plana patentia uisu

funeris obsequium cultum putat esse nefandi

daemonis, et ritus miserorum ferre sacrorum

submissa idolicis bacchantum colla figuris.

protinus adtollit sanctum et uenerabile signum,

et crucis obiectu propere uenientibus obstat,

gressus instabiles uexilli pondere sistit.

tum uero inposito miseros torpore teneri

cernere erat neruisque artus riguisse ligatis,

frustrata innexis conamina plurima membris,

tardata inmoto uestigia sidere gressu,

concludi septas mandato limite turbas,

nec transcendendi praetenta obstacula muri

partibus e cunctis inmensum opponere claustrum,

donec paulatim uisu propiore pateret

exequiis delatus honor. tum rursus eodem

uexillo atque ipso libertas reddita signo.

sic crucis imperio simul et uirtute fidei

ius habuit uincire uagos, dissoluere uinctos.

Haec raptim contacta legens, quia copia suadet

uirtutum breuibus laudanda attingere signis,

ne festinantes tanta ad miracula mentes

tardet prolixis uilissima pagina uerbis,

excipior rursus maiorum pondere rerum.

sacrilegum quondam deiecto culmine templum

strauerat ad terram, perfractis idola tignis

conminuens totisque premens simulacra ruinis.

huic pinus uicina loco distenta uirentes

pandebat ramos, annosa et bracchia late

nexuerant uiridem frondenti in uertice siluam,

arcebatque omnem foliorum crate calorem

arboris unius densum nemus: umbra perennis

iugem temperiem mentito uere tegebat.

hanc etiam pinum templi sociare ruinis

adgreditur, parili cupiens conuoluere busto,

quidquid in errorem miserorum corda trahebat.

tum uero accensi uecors insania uulgi

certat dilecto raptim succurrere ligno

et prohibere pium toto molimine uotum.

nil ratio insanis, nil prosunt sancta profanis

uerba animis, non uox surdis, non lumina caecis.

clamatur non quire homini conferre salutem,

quae sibi non ualeant, lignis non posse iuuari

lignorum dominos: seruire haec nutibus eius,

qui seruire uelit, subiectis subditus, idem

de siluis urenda legens, ueneranda relinquens.

haec contra exclamant longe diuersa uolentes,

idolico et multum perfusi corda ueneno:

\'desine prolixis renuentes cogere uerbis.

si rebus suadenda probas, haec iure placebit

condicio adlatura fidem: nos protinus ipsi

adgredimur nostram propere succidere pinum.

tu si uera adhibes fidei documenta, cadentem

excipe et optatae gaudens occurre ruinae,

nil graue confisus domino.\' tam dura probatur

causa nec iniusto renuit iustissimus ori,

confidens uirtute dei, cui prona facultas

quamquam praesentem uerbo prohibere ruinam.

nec mora et adstrictis nectuntur uincula membris

atque elidendus iam parte locatur in illa,

qua pronus toto pendebat stipite truncus,

iamque inclinatis nutanti pondere ramis

subiecta haut dubiae terrebat mole ruinae.

insistunt totis certantia gaudia uotis.

ictibus adsiduis crebrisque bipennibus instant.

spes uicina animos fessis uiresque ministrat.

uindicta affectum excludit, fugat ira dolorem.

exanimes pallent monachi maiusque periclum est

confusae nimium tanto terrore fidei,

uulneribus donec paulatim euicta fragorem

prona dedit totoque in sanctum concita saltu

praecessit celeres properantia uota furores,

iam prope contiguo perfractis turbine membris.

ille, metum prohibente fide, formidine pulsa

uicinam opperiens constanti corde ruinam,

ne cito conuersam cernens perfidia pinum

ad casum reuocaret opus meritumque negaret,

dum putat euentum: sed iam propiore periclo

erigit armatam signi munimine dextram

opponitque crucem. qua protinus impetus omnis

frangitur et celeri propere reuocata rotatu

diuersam in partem pernici turbine pinus

fertur in auctores sceleris. iam propter ouantes

in se conuersam trepidi timuere ruinam:

qui tutum semet tanta ad spectacula caute

credebant legisse locum, uix mente recepta

perfractis cernunt confossa sedilia ramis.

tollitur in caelum clamor partesque resultant

attonitae et uoces coetu referuntur ab omni:

gaudia testantur monachi, miracula uicti.

Christum lingua sonat, Christum simul ore benigno

ignari gnarique canunt: pars ista fauorem

agnoscit, petit illa fidem. sic consona raptim

inter discordes Christo sociante uoluntas

cum fidei donum meruit, tum credere suasit.

nam certe nullus penitus fuit agmine in illo,

qui non rettulerit speratae dona salutis

adiectus gregibus domini munimine signi,

et loca, quae taetris faetebant obsita fanis,

obtexit ueris mox mater eclesia templis.

sic uincis, Martine, tuos sic obruis hostes,

sic grauis oppressos sententia proterit: illos

inmites fecit clemens uictoria fratres.

Ergo acuit mentem euentus studiumque rebelles

uincendi adsidue felix uictoria nutrit.

nam uix conlapsis fumabant idola flammis,

uicino et tenues uolitabant igne fauillae,

cum renouat similis repetita incendia templi

exultans crebris iustissima dextera flammis.

sed dum flagrantes longe lateque uapores

turbo serit, crebrisque ferox exaestuat undis

eructans rapidam flammarum insania nubem,

augens collectum uicina strage furorem,

haut procul amotum toto petit agmine tectum,

uicina adlambens funestis culmina flammis.

quod postquam sanctus trepidans instare periclum

uidit et adflatis iam mixta incendia tignis

sepsisse inplicitum flammarum gurgite tectum,

pernici properans conscendit culmina saltu,

qua globus igne domum nimio densissimus urguet,

artusque oppositos flammis uenientibus offert.

tum uero aduerso sinuata incendia flatu

ad uentum redeunt, et quamquam urguente procella

praecepti uis maior agit cogitque reuersis

ignibus insanum confestim cedere uentum.

sic paret meritis natura obpressa iubentis.

non flammae urguentur flabris, sed flamina flammis,

atque ignis praecepta sequens sic gessit utrumque,

adripiens decreta sibi, defensa relinquens.

Sic debellato per iusta incendia templo

itur in excidium alterius, quod forte Leprosus

quondam opulens uicus peruersa mente colebat.

sed postquam crebri demens insania uulgi

temptatum reuocauit opus totumque furorem

opposuit coeptis uiolenti turbo tumultus,

avia solorum repetit secreta locorum,

atque ibidem sanctis precibus uiolentius instat

trinas continuans orandi intentio luces

et totidem iungens uigilatis noctibus horas.

quin et contexto saetis coopertus amictu

exesa adsiduo conpunxit acumine membra,

ut tereret tenuem uestis nimis aspera pellem

et cutis extantes stimulos adtacta paueret,

saxea conlidens, mage duris ossibus arua,

producens tardos sera in ieiunia soles,

perfundens totum lacrimarum flumine uultum,

ut domini iugis semper clementia Christi

insontis famuli nimium miserata laborem

traderet effectum uoto et temptata patraret,

aduersae penitus remouens molimina partis.

interea armatos propter consistere cernit

angelico fulgore uiros, nec tarda patescit

agnitio: adsueti prompta est fiducia uultus,

insuper et uerbis ueniendi causa docetur,

ne trepidet, ne uim timeat neue arma pauescat,

praesentem agnoscens per talia signa fauorem:

quaelibet opposito consurgat turba tumultu,

auxilium satis esse dei, qui protinus omnes

debellare queat uerbi uirtute cateruas:

se simul auxilium ferre et mandata referre.

acrior ergo animus penitus uirtute recepta,

sufficere ad bellum credens haec arma duorum,

ad coeptum reualescit opus, mediasque cateruas

inrupit trepido constantia reddita cordi.

funditus euersis sternuntur templa ruinis:

excipiunt totas simulacra iacentia moles

fractaque deiectis succumbunt idola tectis.

inuoluit mixtus pariter simul omnia puluis,

tigna, aras, statuas, caementum, saxa, metallum.

nec sane tanto progressus ab agmine quisquam

obuius ire parat. manet inperterritus ille,

debellata uidens trepidantum corda uirorum.

inmoti expectant populi. riguere minantum

pectora et adtonitis stupuerunt uiscera fibris.

non membra expediunt motum, non uerba tumultum:

diriguere artus miseris, uox faucibus haesit,

temptantum cecidere manus et clamor hiantum.

ut mare, quod fundo conuulsum mouerit imo

fluctibus insistens uehementis turbo procellae,

inlidit totas spumanti aspergine cautes

et rauco oppositas transcendit murmure ripas,

pulsant perfractae dum concaua litora moles

et uada permiscent totum uicina profundum:

mox, ubi deposito siluerunt flamina motu,

sternitur inmensus placidarum campus aquarum,

leuia deposito considunt marmora uento,

et iacet inmoti species mutata elementi,

sollicitans tenues constrato gurgite cumbas:

haut aliter siluit furiosi insania uulgi

et tempestatem posuit flatusque remisit,

hoc tantum et ueris clamauit subdita uerbis,

Martini dominum toto simul orbe colendum,

hunc solum se nosse deum. nam surda salutem

idola si possent umquam conferre petenti,

adlatura sibi, nec quemquam tradere donum,

quo careat: magis esse inopem qui poscat egentem.

sic uerae penitus lucis fulgore recepto

haec quoque turba piis adcreuit dedita castris.

Talibus adsidue uegetato corde triumphis

rursum bella cupit: remouet fides aucta pauorem,

spes animat meriti, cedit formido pericli.

nam similem mouit similis mox causa tumultum,

dum subuertendo properat succurrere templo

rusticitas uesana nimis solitumque rigorem

augens praecipitis inmensa mole furoris.

denique sic totum obruerat dementia sensum,

ut stricto quidam minitans accurreret ense,

ausus sacrilegum uibrare in uulnera ferrum.

et cum reiecto nudatam tegmine gaudens

ceruicem offerret sanctus, nihil ille retractans

alte sublatum surgit furiosus in ensem.

celsius insanam dextram suspendit in altum,

attollens totum celeri conamine corpus,

concita praecipiti tendens uestigia nisu,

altius ut ueniens caderet uehementior ictus:

cum subito adstrictis riguerunt uiscera neruis,

, atque haesit tenui consumptus in aere motus,

porrecta et cassum suspendit dextera ferrum,

et periit totus membris torpentibus ictus,

ac manus inriso conamine fixa remansit.

sic artus tota conlapsi mole retrorsum

praecipiti ad terram proni cecidere ruina,

ossaque conlisis sonuerunt obruta membris,

prona et saxosae iacuerunt aggere terrae.

tum demum extorti gemitus lacrimaeque coactae,

depositisque minis nimium miseranda precantis

ambitio ad ueniam rediit conuersa salubrem.

quidnam, quaeso, auidam reuocasti a sanguine dextram?

cur parcis, quem nemo rogat? quid detinet ictum,

si manet ira, tuum? tu certe ignoscere non uis:

cur ferrum retines? patet ecce innoxia ceruix

uulneribus nudata tuis: quid uota moraris,

qui mentem ferientis habes? cur crimine saluo

ultio differtur? facis, etsi dextera cesset,

quod fecisse cupis. si non mutata uoluntas,\'

culpa manet: satis est meritis sententia cordis.

Nec sane hinc solum seruatae dona salutis

uidere attonitae trepidantia pectora plebis.

nam mox cum similem similis uesania mortem

destricto inferret telo, discussa repente

ferri acies casso ferientem deserit ictu,

extortum et demens quaesiuit dextera telum,

totaque collecti uanescere uota furoris

decepta amisso uiderunt lumina ferro.

attamen interdum alloquio suadere salubri

sueuerat et uerbis mentes mutare feroces

et corda adfatu mollire rigentia sancto,

inlustrans ueterem doctrinae lumine noctem.

Praeterea procliue fuit redhibere salutem

infirmis, gressum claudis et lumina caecis.

nam certe nullum tanti uiolentia morbi

obruerat, quin uotiuae fomenta salutis

rettulerit, uiso gaudens reualescere sancto.

quod uel praesenti poterit clarescere facto.

quondam Treuericis in moenibus innuba uirgo

tabuerat consumpta graui paralytica morbo,

atque omni motu torpentia membra carebant

officiis priuata suis. iam carne relicta

spirabat tenuis frigenti in pectore flatus.

pallebant pauidi uicina morte propinqui

arentesque artus lacrimarum fonte rigabant,

tristis et obsequii maestum contraxerat agmen

exequiis praebendus honor: cum murmura flentum

concitus inrumpit reserato nuntius ore,

Martinum uenisse ferens, cui prona facultas

optatam sanctis precibus praestare medellam.

quae uox ut maestas uenit genitoris ad aures,

aduolat exanimis genibusque aduoluitur, orans

auxilium, et largo spargit uestigia fletu,

ac singultantes rumpunt suspiria uoces,

et plus de precibus lacrimae quam uerba loquuntur.

at contra sanctus pollens pietate modesta

adfectum sociat, meritum negat. abnuit esse

uirtutem qua praestet opem, sed corde dolorem

participat. refugit pompam, sed deflet erumnam,

et meritum uitando probat. sic celsior extat

corde humili. confert laudi, quod demit honori.,

haec cernens genitor tanto uehementior instat,

donec permota adsiduo iustoque rogatu

sancta sacerdotum precibus coniuncta paternis

ambitio blando renuentem iure coegit

uisere lugentis penetralia maesta parentis.

adstant pro foribus populi: miracula Christi

attonitae expectant pendentia pectora plebis.

ille ubi seminecis miseratus tabida uidit

membra et consumptis languentia lumina malis,

ossibus haerentem siccato corpore pellem

et cutis infuso uitiatum felle colorem,

subtracto et penitus constrictae murmure linguae

spirare exiguum glaciali a pectore flatum,

filaque uenarum rupto pereuntia pulsu

ordine praeciso quaerentem linquere dextram:

ad terram toto confestim corpore pronus

sternitur, a domino uerbi medicamina poscens,

cui iussisse sat est atque artem uincere nutu.

sensit adesse deum. promi deposcit oliuum.

oblato accedit benedictio sancta liquori.

exim mutati congaudens unguine suci

singula contingit medicato chrismate membra.

admota expellit ueterem pia dextra dolorem,

atque impetratae felicia dona salutis

ad tactum medici paulatim infusa recurrunt.

sic morbis cuncta membrorum a parte fugatis

reddita succedit uegetato corpore uirtus.

mox ualida exsurgit populo mirante puella,

et stabiles gressus diuino munere sistens

dat laudem domino per sancta altaria Christo.

Quod postquam uirtutis opus celeberrima coetu

moenia conpleuit, certatim accurrere cuncti,

. quorum uel mentes daemon uel corpora morbus

obruerat, cordi orantes membrisque medellam.

hi gressu stabiles, hi sensu abiere ualentes.

praecipue tamen e cunctis, quae gratia Christi

per famulum dignata suum miracula fecit,

unius eminuit praesens curatio serui,

quem daemon toto captiuum iure tenebat.

denique cum sanctus, grandi ambitione rogantum

permotus, miserum deduci ad sancta iuberet

limina, non potuit quisquam uincire furentem.

sic cunctos rabido debacchans ore fugabat

dentibus infrendens: lacerum cruor undique corpus

texerat et nudis horrebant uulnera membris.

tum dominus, claro nimium sublimis honore,

fascibus ornatus proconsulis, inmemor huius

ambitionis adest genibusque aduoluitur almis,

ac pronus pedibus blandas circumligat ulnas

orans ut, quoniam nec uis nec uincla ualerent

adtrahere insano bacchantem corde ministrum,

ipse adeat tectum, sub quo iam tempore multo

seruabat clausum iugis custodia seruum.

sed renuit sanctus limen calcare profani

nec uult idolicis iustus succedere tignis,

discernens templi faetorem chrismate Christi.

ille autem sanctis genibus uiolenter inhaerens

spondet sanato se credere uelle ministro,

quidquid tradiderit tanti doctrina magistri.

tum demum motus tam iusta uoce rogantis

intulit optatos saluanda ad limina gressus,

atque eadem domino auxilium tam iusta precanti,

quae seruo, medicina tulit. gratantur uterque, ,

ille fide accepta gaudens, hic mente recepta.

confestimque nouum post haec miracula factum

attonitam erexit tanta ad praeconia plebem.

Nam forte ingrediens uicini limina tecti

exclamat tetram foribus se cernere in ipsis

horribilem et uisu furiosi daemonis umbram.

nec mora continuo coepit iam proditus hostis

arrepto saeuire coco, miscere tumultu

interiora domus penetralia, frendere malis,

captiuique oris dentes nudare minaces,

ingenitam exercens alienis morsibus iram,.

dum quatit obsessum permixta insania corpus

daemonis, ut rabies humano saeuiat ore

armata ad proprios alieno dente furores.

diffugiunt trepidi nec quisquam obsistere contra

audet et extremos acuunt exempla timores.

sed fidens domino sanctus palantia ridet

agmina et occursu rapido sese obuius offert.

quin et cum quateret tremulos dementia rictus,

conlidens miseros ferali murmure dentes

et repetens crebros nutanti uertice morsus,

constanter digitis fauces penetrauit hiantis,

sistens aduersi saeuissima iura latronis.

haeserunt auidae dilato uulnere malae,

suspensus riguit patuli furor inprobus oris,

subdita contactu gauisa est lingua salubri

molliaque insertam presserunt oscula dextram.

tum, quia praestructo fuga nulla pateret ab ore,

egestus fluxu uentris uacuata reliquit

uiscera, faetorem solum de corpore traxit.

Interea subito turbantur cuncta tumultu

moenia. barbaricos adfert fama inproba motus, /

spargens innumeros per credula corda pauores.

nec tamen extabat rumoris nuntius huius,

ut prolata fides manifesto auctore pateret.

ergo ubi tam dubiis motari incendia rebus

uidit et incerto populos terrore teneri,

imperat ut clausus captiuo in corpore daemon

proderet, unde nouam sparsisset fabula famam.

protinus inpulsus uerbo tortore fateri

se causam clamat crimenque caputque malorum:

semet cum sociis istaec mendacia laruis

seuisse, ut trepidam premerent formidine plebem.

ergo haec fallacis confessio uera latronis

absoluit maestas cruciato daemone mentes.

Iam uero ut tantae pietatis gesta retexam,

nec mens sufficiet sterilis nec pagina uilis.

o uere confine bonum miseratio prompta,

mens humilis! nullum spernit qui diligit omnes.

nam quendam horrendo lepra texerat inproba morbo,

inficiens cunctam macularum tegmine carnem

et spargens densas uitiato in corpore guttas.

quem cum sanorum fastidia crebra notarent,

ignara et proprii mens iniustissima casus

despiceret tristes alieno in corpore morbos,

ingrediens portam sanctus praeeunte caterua,

qualis in obsequium tanti collecta patroni

stipabat densis murorum limina turbis,

oscula dat misero, uultu conexus et ore,

nec metuens tali faciem sordescere tactu

inpressit iunctis pacis signacula labris.

obstipuere aliis animi. gauisus at ille

sensit in adtactu diuini munera doni,

et remeare citam raptim per membra salutem,

dispergi et celerem renouata in carne nitorem.

o uere pretiosa tuae dignatio pacis

et medicina, pio quae semper manat ab ore.

seu membra adtingas labiis seu corda loquellis,

oscula sanabunt aegros et uerba docendos.

atque utinam nostros similis clementia morbos

tangeret, et miseri maculas depellere cordis

orans tam sancto Martinus uellet ab ore.

tum credo ad uerae reuocarer gaudia pacis,

sanatum adtollens sancta ad mysteria uultum,

et post euersum, dederat quem portio, censum-

spes mea clementis domini penderet ab ore,

porcorumque escas linquens uel gaudia carnis-

acciperem uerae signacula certa fidei.

Quin et contactus tantum uel fimbria uestis

raptaque certatim disrupto uellere fila

omnibus in causis celeres habuere medellas.

namque ut praeteream quae non obscurius acta

erga humiles latuere homines, num, quaeso, latebit

Arborius, mundi eximio perfunctus honore,

clarus praecelsae qui culmine praefecturae

Romana indultis moderamina rexit habenis,

nec minus excellens morum probitate piorum?

huius consumptis penitus iam tabida membris

unica languidulos stratis reiecerat artus

filia, quam febris, iugi cum lege recursus

ad quartum reditura diem, sic carnis amictu

exuerat crebras semper repetendo ruinas,

ut nihil adflictum corpus sentire medellae

posset uel mediis uicina febre diebus,

dum transcursa sibi iactatio uindicat unum,

alter uenturam patitur trepidando ruinam.

talem igitur tristi genitor pietate puellam

dum fouet, et flatu glacialia membra tepenti

percurrit patrii dum creber anhelitus oris,

oblata ad trepidam peruenit epistula dextram,

quam pius antistes maesto mittebat amico.

ille ubi perlectae gauisus munere chartae

pressit in absentem congaudens oscula dextram,

conclusit celeri ueneranda uolumina motu

et stomacho raptim properans admouit anhelo.

o uere pretiosa fides! depulsa fugatur

febris et igniti remouetur flamma caloris.

arentes penetrat praesens benedictio uenas

et rigat exhaustas uerborum rore medullas,

restituens celerem domini pietate salutem:

ad cuius laudem recte referemus ouantes,

quae nunc miramur seruos potuisse fideles.

nec solam haec membris tribuit medicina medellam,

sed cordi adiecit ueram fides aucta salutem.

confestim nam uota deo sacra uirgo per illum

offertur domino, per quem ualet eruta morbo.

sic tribus indulta est simul huius gratia doni:

consecrat antistes, pater offert, uirgo sacratur.

Quin et Paulino similis medicina salutem

reddidit, insignis fidei quem gloria late

extulit. obducta cuius tum nube latebat

uisus, et infusis caligo extenta tenebris

arcebat cunctam macularum tegmine lucem.

quam leuis et tenui tactu suspensa fugauit

spongia, uicino benedictae munere dextrae

uix admota oculo. didicit iam reddita lucem

ferre acies lumenque nouum mirata recepit.

atque utinam nostri tenebras contingere cordis

tali luce uelit sancti medicina patroni,

reddat ut antiqui rursum mysteria facti

nomen idem medicusque idem, par causa medellae.

Miramur certe tam multa et magna uidentes

archiatri fomenta pii. miremur et illam

quam meruit medicus Christo medicante medellam,

per quem munificus simul et de munere gratus

expensis gaudet donis bonus atque retentis.

namque ad sublimem nitens conscendere partem,

qua domus excelsis pendebat fulta columnis,

lubrica dum scalis figit uestigia, pronus

conruit et crebram gradibus renouando ruinam

conliso terram conlapsus corpore pressit.

ecce autem praefracta trucem dum membra dolorem

fessa gemunt, subita adflicto solacia portans

angelus adsistit sancto uenerabilis ore,

abluere infusis festinans uulnera lymphis,

paulatim ignoti contingens unguine suci,

perducens tenuem tactu leuiore liquorem.

unde rigata citam propere sensere medellam

membra, simul madidis mollito corpore uenis,

confestimque artus stabiles uiguere, fugati

undique mandato domini cessere dolores.

pernices gressus, mens uiuida, cordis et oris

gaudia, gratifico concors cum pectore uultus.

dum dominum laudat, sibimet nil adrogat inde,

prodidit et meritum, quia se meruisse negauit.

Quo rursus sterilis calamus et sibila ruptis

uox stipulis emissa uocas? haec gloria certe

maiorum uoces digna est augere tubarum,

nec poterit paruis uox tanta erumpere culmis,

quanta et sublimes lituos inplere ualeret.

sed si uel tenui flatu tam angusta iuuetur

tibia, quem sancti benedictio miserit oris,

grandia si nequit effari, uel suauia dicet.

Primam igitur libri partem deuicta tenebit

ambitio. haec reliquas reserabit ianua laudes,

qua post degeneres per saecula multa pauores

corrupto emicuit libertas perdita mundo.

elatus quondam bellis feliciter actis

Maximus, et domini unius iam morte superbus,

exilio alterius, crimen male moribus haerens

auxerat euentu, naturae et uulnera prauae

resciderat saepe infelix mage corde superbo

prosperitas, rebus grauius ruitura secundis.

. hunc igitur regem diuersa ex parte frequentes

pastores adiere dei, quis cura perennis

uel seruare piam domini uel pascere plebem,

certantes laxare reos, dissoluere uinctos,

reddere defessis requiem, solacia maestis,

orare exulibus patriam ueniamque precari,

proscriptis censum miseris uitamque mereri.

dumque haec nituntur studio celerare benigno,

paulatim adsensu trepido subiecta tumenti

sancta patrum grauitas nimium uilescere coepit,

dedita blanditiis, non quas dependere suerat

prisca sacerdotum grauitas, sed foeda clientum

ambitio, ad nutum tumidi deiecta patroni.

inter quos solus constanti corde uel ore

Martinus nullo infecit pia uiscera fuco,

nec trepida obpressit deformi ignauia naeuo

mentem Christo humilem, celsam ad fastigia mundi.

quin et constanter precibus conisus in ipsis,

si qua fuit regem tumidum tum causa rogandi,

optantis uotum expediit quasi iure iubentis.

saepe etiam sanctum crebro mouere precatu

ambitio est adgressa uirum, ut uel sero ueniret

oratus totiens spreta ad conuiuia regis.

ille etenim fastus temnens et facta reuoluens

eius se penitus renuebat iungere mensae,

cuius criminibus sanctam conectere mentem

adsensu saltim tenui nefas esse putabat,

obiectans caedem dominorum et sanguine partum

imperium, mortem regis regnumque tyranni.

sed cum continuis precibus pia corda fatigans

dilueret culpas, obiecta et crimina purgans

diceret inpositum sibimet terrore iubentum

imperii regimen, nefas esse ut mole prematur

inuidiae ferro atque armis extorta potestas,

ambitione uacans: nec sane parua fauoris

signa sui tanto dominum misisse triumpho,

nec quemquam quamuis tepidae paruaeque fidei

ignorare hominem belli momenta gerendi

in nutu pendere dei: manifestius autem,

si mage confisum numero, uirtute uirisque

inferior uincat, uicisse hunc iudice Christo:

nec sane quicquam se uel post bella cruentum

inmiti gessisse animo, ferrique furorem

post aciem ualuisse nihil, post arma tubasque

insontes gladios cessasse a crimine caedis

et nullo penitus respersam sanguine pacem.

Talia saepe iterans precibusque instantius orans

molliuit sanctum crebra ratione rigorem,

ut culpae ignoscens studioque euictus adiret

fastidita prius regalis fercula mensae.

exultat spes iam propior de munere tanto.

festa dies laeto gaudet clarescere coetu.

adduntur lecti proceres, quos regia iuxta

culmina uicini splendor conectit honoris,

insignes trabeis, legum armorumque tenentes

arbitrium uel iura fori uel classica belli.

hos inter medius, qua simma flectitur orbe,

presbyter accubuit. dextra laeuaque potentum

ordo ducum membris super aurea fulchra locatis

pressit subiectum pretiosi uelleris ostrum.

ad dextram regis sancto uenerabilis ore

consedit senior, qualis pia iura reportans

descendit sacro montis de uertice Moyses,

mutati uultus nimio fulgore coruscans,

cum faciem cordis splendor depromeret oris

nec cohibere nouam possent uelamina lucem.

mirantur taciti congaudens turba ministri

atque aula obsequiis certat deuota modestis

tam sancto seruire uiro. cura omnibus una est

optati officii, minor est reuerentia regis.

ipse etiam praesens Martinum excellere mauult.

stipant subiectas regalia fercula mensas,

dines in excelsis splendescit purpura fulchris,

mollia puniceo motantur serica fuco,

et rutilat docte ductis sine uellere pensis

misceturque ostro mollitum in fila metallum.

liminibus distenta tremunt aulaea superbis,

nutat et in foribus uelorum mobile claustrum.

cuncta nitent uario cultu sursum atque deorsum,

edita pigmentis, sola marmore, tecta metallis.

sustentant uitreas crystalla capacia lymphas,

cumque ipsa et conchae species uideatur et undae

nec cohibere putes susceptum claustra liquorem.

pocula funduntur gemmis gemmisque bibuntur,

electri molis fuluum discriminat aurum.

ars erat in pretio, pretium pretiosius arte est.

haec radiant gemmis, haec extant uascula signis,

aspera sunt quaedam uisu, sed leuia tactu,

lancibus et rutilis discisque patentibus adsunt.

aeris et nemoris fructus terraeque marisque.

postquam exempta famis epulis, tum sola uoluntas

arentem releuare sitem. rapuere ministri

inclusas auro glacies lymphasque niuales:

rorantes alii pateras offerre. petentum

anticipat uotum famulorum cura uigorque.

tum rex Martino dubitantem offerre ministrum

imperat officio cedens, simul ordine uerso

tam sanctae ardenter cupiens succedere dextrae,

ut patera adtactu tanti pretiosior oris

infusum inficeret caelesti rore liquorem.

uerum ulli respersit tenuissima gutta Lyaei,

uix umectati tactu defecit in oris.

cum rex protenta captaret pocula dextra,

tradidit ille suo, fidei metitus honorem,

presbytero. meritum cordis, non purpura regis

uicit. praelatae cessit diadema fidei.

attonitis stupuere animis defixa uidentum

corda uirum, spretoque etiam constantia regi

plus placuit quam mira fuit, nec liuor adussit

inuidiae tanti trutinantem pondera facti.

quisnam uel magnus quamuis sub iudice paruo

auderet tantum pro sancto iure sacerdos?

non terror uicit firmum, non gratia iustum,

non conuiuantis studium, non ira potentis.

o uirtus uicina deo, sic corde remoto,

sis uelut ipse procul. praesentem uincere mundum.

Nec timuit, quaecumque illi patefecerat almus

spiritus, infuso conplens pia uiscera dono,

haut dubitanda ipsi constanter prodere regi:

euentus belli uarios, felicia primum

proelia, mox alio tristem in certamine cladem.

quae cuncta ut puro uidit mens ignea sensu,

sic dicta euentu celeri quasi uisa probauit.

nam primo oppressum regem certamine fudit,

mox captiua duci submisit colla reuerso.

Nec mirum est tantum mentem uidisse sagacem,

linquentem cunctas sublimi pectore curas

et sensu aetherio penitus super astra uolantem.

nam saepe angelicis miscentem uerba loquellis

pro foribus stantes monachi stupuere fideles.

sic nil corporeum corpus uel membra caducum

sensere atque animo iam libertate fruenti

nequaquam edomitae nocuerunt pondera carnis.

Ipse etiam, quouis temptasset fallere. uultu,

perspicuus casso patuit molimine daemon

nec permutatis permissus ludere formis.

denique cum trepido penitus fuga nulla pateret,

efflabat saeuum per uerba furentia uirus,

inlaesum insidiis cupiens accendere dictis,

dentibus elapsum linguae lacerare ueneno,

effundens cassas iam fractis motibus iras.

quin et rorantem miserando sanguine dextram

concutiens cornuque ostentans crimina caedis

sanguineo laetusque malis et tristia ridens

inrupit sanctam funesto murmure cellam,

tartaream effundens per uerba procacia uocem:

\'cerne\' ait \'inpleti tandem documenta furoris.

haec fors arma dedit, telum hoc uiolentus adegi

obsequio pecudis uincens, sed crimine nostro.

quo maior fructus sceleris, tuus ille tuique

agminis in nostrae solacia concidit irae,

effetas renouans optato sanguine uires\'.

protinus accitos proceres iubet ocius omnes

affectu celeri monachorum uisere cellas,

ne fors fallacis mendacia uerba latronis

de proprio saltim dixissent crimine uerum:

qualis maestorum soleat uox esse reorum,

cum plectenda truci iam sub tortore fatentur.

tum referunt nullum penitus de fratribus illo

signari indicio. coram se protinus omnem

sanctorum numerasse gregem, qui clausus ouili

temnebat rabiem frendentum ad claustra luporum,

quem uigil aeterno regi Martinus alebat.

attamen accepta quendam mercede profectum,

ut plaustro aduectis prohiberet frigora lignis.

huic propere occurri Martinus praecipit, illum

tum socium monachis uel per conmercia factum

confessi insidiis credens patuisse latronis.

nec mora quin praesens iam coniectura probetur.

seminecem egressi non longe a limine cernunt

extrema efflantem miserum spiramina uitae.

ille tamen leto languentia lumina soluens

uix singultantis praeciso murmure linguae

adtraxit tenuem glaciali a pectore uocem,

uulneris exponens causas. nam forte iuuencus,

dum resoluta artis stringuntur uincula loris,

liberior ceruice uaga dominoque rebellis

mollia tartareo transfoderat inguina cornu,

quae postquam exposuit pressoque ommutuit ore,

tum fessum leto posuit caput, oraque et artus

perfudit croceus glaciali corpore pallor.

hoc fine interiit. nobis tamen hic quoque finis

Martini ostendit meritum, cui nosse futura

sic licuit, nihil ut penitus uelamina carnis

tardarent celerem terreno pondere mentem.

Nequicquam nimium mendax et callidus hostis

uel tegere insidiis fraudes uel fallere formis

temptaret, frustra haec totiens molimina perdens,

ausus fictorum formas simulare deorum,

fingere et effigiem, quorum fingebat honorem,

nunc Iouis incestam faciem Martisque furorem,

Mercurium falsis nexum uestigia pinnis,

forcipe Uulcanum, cordis uel pectine Foebum

effigians, clypeo insanam cristisque Mineruam,

lasciuam Uenerem, quatientem lustra Dianam,

incestam inlicita thalamorum lege sororem,

germanae et nomen perdentem crimine fratris.

talibus ostentans formis se digna suorum

facta et mentito uultu sua crimina prodens

nequaquam elabi potuit, sed fraude retecta

perdidit inrisus molimina callida daemon,

efflans extremum per uerba procacia uirus

inlaesumque uirum uitiis uel uoce lacessens.

quae cuncta inmoto tolerans patientia uultu,

blanditias temnens, probra et conuicia ridens

atque hostem agnoscens figmento in utroque dolosum

crimine nec laedi potuit nec laude moueri,

uerborum iaculis opponens signa salutis

et crucis obiectu confringens tela latronis.

qui saepe adgressus duris pia corda querellis

impius obiectare pio pietatis amorem,

pro dolor, audebat, coram sic uoce resultans,

testibus ut multis feralia dicta paterent.

\'quare\' ait \'exosos domino, si crimina damnas,

suscipis, et uitium culpans consortia quaeris

peccantum ? forsan lateant te facta tuorum,

hortatu tum gesta meo, quae plurima suasi

et quorum pars magna fui. quis, quaeso, probabit

infensum factis hominem, facientibus aequum?,

ille ait: \'antiquo serpens distente ueneno,

non haec de miseris domini sententia Christi est,

qui, si finiri culpam uidet, abicit iram,

tempora non statuens poenae nisi tempore noxae,

ne maneant peccata monens, finita remittens,

mitis praeteritis, si sit correctio praesens,

errantes reuocans, reuocatis crimina donans,

peruersis patiens, clemens placidusque reuersis:

uita hominum, mors culparum, miserator utroque

exitium sceleris causam iubet esse salutis.

nec desperarem fidens bonitate probata,

quod quamuis uincant cunctas tua crimina noxas,

quo sine nil sceleris quisquam facit, omnibus et qui

per ........ mixtus culpis. merito. admiscere. poenis.

si commissa diu saltim uel sero doleres,

quod te de mediis raperet clementia flammis.\'

o felix pietas, tantum confidere quemquam

de domini bonitate dei, ut spondere benigne

audeat illa etiam, -quae non promissa fatetur,

dum reuocare ipsum consueto a crimine temptat

criminis auctorem, peccatum a fomite tollens

et stirpem exosam prima ab radice. recidens.

Sed quoniam crebros cantare enisa triumphos

murmura tartareum tetigerunt nostra tyrannum,

atque inter laudis titulos replicare uolentes

bellorum seriem nomen resonauimus hostis,

hoc quoque quem dederit Christus sermone loquemur,

tempore quod gestum ualde miramur in illo.

sanctorum quondam sociis Christique ministris

adiectus iuuenis factoque et nomine Clarus

haut procul a sancto cellam doctore locarat,

adsciscens plures iusta ad consortia fratres,

ut modulata piis symfonia psalleret hymnis,

concors conexis resonaret gloria linguis.

subdolus hunc quidam iuuenis simulataque gestans

conpositis figmenta dolis, mentitus et omnem

insontis speciem, monachi sub nomine fallens

expetiit sub ueste ouium, sed mente luporum,

spirans antiquum uitiato pectore uirus.

ac primum sanctis uel solo corpore mixtus

communis uitae speciem simulator agebat.

post sese angelicis solitus iactare loquellis

fallacem extulerat uana ad fastigia mentem,

celsius elati casurus culmine cordis.

quin et prodigiis suadens incauta coegit

corda, uelut meritis iam per documenta probatis,

pro leuibus signis tumidis plus credere uerbis.

ipsius interdum sese iactare solebat

alloquio domini, tamquam quod creber ad illum

nuntius adsidue caelesti a sede referret,

ostendens magnum socio sermone fauorem.

nec timuit sanctis semet conferre prophetis,

spirans fallacis mendacia uerba latronis.

iamque adeo plures confictis credere uerbis

inpulit. solus constanti pectore Clarus

reppulit a sancto fallacia murmura sensu,

et quamuis domini furiosus fingeret iram,

nec terrere graucm potuit nec fallere cautum,

spondens uirtutem per plurima signa probandam.

namque ut deceptas caperent miracula mentes,

talibus attonitos uoluit confundere dictis:

\'hac, inquam, me nocte deus, ne uana putetur

gratia, quam meritis uoluit decernere nostris,

indutum niueae donabit uellere uestis.

haec uestris cum dona oculis manifesta patebunt,

saltim, si dictis dubitatis credere, uisis

credite et aspectum faciles laudate fauorem\'.

tum uero ad tantum uigil expectatio monstrum,

quorsum praedictae nouitatis pergeret ordo.

ecce autem mediae iam ferme tempore noctis,

quo diuisa diem non longe aspectat utrumque,

proxima uenturo nec multum amota relicto,

concussa intremuit tellus, fragor undique uastus

horrendum intonuit, tenebris ei; tetrior ignis

lampade terribili mentita et luce micauit.

terrentur uisu subito trepidantia corda.

protinus ergo alacer successuque acrior ipso,

quo sic praedictae fraudis processerat ordo,

tangendum cuidam uellus dedit atque uidendum.

qui citus acciuit reliquos, ne falleret unum

conpositi noua forma doli. stupuere uocati

comminus insignem candore et murice uestem

textaque sollicitis blande cedentia dextris,

mollia dum tenuis percurrunt stamina telae.

nec tamen agnosci poterat, quo uellere ductus

quamuis admotus propter fulgeret amictus,

sed uestis uisa aspectu uel credita tactu

susceptam tenuit mendax in utroque figuram.

tum Clarus cunctos hortatu urguere salubri,\'

ut tam confusis per monstra ingentia rebus

ad dominum precibus redeant, quia prodere solus

obtectos queat ille dolos fraudemque latronis

e tenebris proferre suis. uigil ocius omnis

turba ad consuetos modulamina dulcia psalmos

aduolat et sanctis solacia quaerit in hymnis,

quo pellant segnes uegetato corpore somnos,

cantibus et sacris nocturna silentia uincant.

succedunt psalmis lacrimae, suspiria uoci:

cor clamat, si lingua tacet: conectitur omne

in laudem domini tempus uice mentis et oris.

interea ut primum tenebras rarescere noctis

uicina iam luce uident, cum praeuia solem

nuntiat acceptum spargens aurora ruborem

et croceo obnubens palantia sidera fuco,

conprensum ad sancti certant perducere cellam

Martini, ut tandem disiecta nube fugatus

perderet ingenii daemon figmenta dolosi,

prodens detectam tanto sub iudice fraudem.

ast ille obnitens iamiam propiore periclo

abnuere et sanctas prensantum euadere dextras

certabat, gressu sistens et uoce resistens,

clamans ad sancti uetitum se accedere cellam

Martini atque illam proferre a limine uestem.

tum uero insistunt: prodit trepidatio fraudem

conpositosque dolos pallens ignauia pandit.

uanuit in manibus prensantum uestis imago

adtentosque oculos species dilapsa reliquit:

qualiter aeriis nebularum uellera filis

quae texere cauas mentito gurgite ualles,

cum purum nitidus sol altius erigit orbem,

aequora dispersis produnt nudata tenebris.

hoc quoque sancte cruci Martine adfige tropaeum,

quo spolias saeuum simulata ueste tyrannum,

scindens aeriae mendacia tegmina telae

dissiciensque cauae fluitantia uellera nubis.

0 numquam cessure furor, rursumne resurgis

elisus totiens? totiens conamina perdens

inruis atque ruis, nec finem audacia ponit

nec uotum successus agit? tune, impie, uultum

mentiris domini, tenebris et fallere lucem

conaris, tali ut specie deludere sanctum

conpositis possit uecors insania formis,

spirans extremum quamquam sine uulnere uirus,

effetam et rabiem cassis iam rictibus efflans?

non penetras purum tetra caligine sensum

nec claudunt uerum nebularum umbracula solem,

et quamuis ostro radians gemmisque coruscans

subdideris rutilum plantis mendacibus aurum,

insimulans uerum falso diademate regem,

pro dolor, aeternum clamans te, perfide, Christum,

ut uelata pio sub nomine forte lateret

impietas mentita deum, suasura beatum

credere mendaci specie sub numinis hosti

et curuare pios in honorem daemonis artus,

sacrilegum ut faceret, nefas heu, male credita sanctum

religio ac fidei meritis credendo careret,

et male tradendi fallacia pocla ueneni

occulerent dirum mellis dulcidine sucum.

ignaris haec tende animis, tironibus istas

insidias molire uiris, qui classica nondum

bellica inexpertis temptant praeludere telis.

at qui non rudibus suetus sudare sub armis

signaque praetento felicia claudere uallo

emeritos celat ueneranda casside canos, .

omnia qui multo doctus praecauerit usu,

sollicite explorans, quae sint loca fida parandis

insidiis uel quae rursum suspecta cauendis,

quo clypeum regat ingenio, quo turbine telum,

qui regem capiant tituli, quae crimina laedant:

ille ita constanti cunctis grauitate resistet

insidiis tantaque dolos ratione cauebit,

ne fraude efficiat fractus conflictibus hostis,

quod uirtute nequit. tali tum robore florens

Martinus bellator erat, cum classica Christi

-subruerent penitus uitiati crimina mundi.

nouerat ille sui signum dinoscere regis

et calcare istas crucifixi nomine pompas.

tu modo purpureo Christum mentiris amictu

atque auro et gemmis, peregrino stamine Serum

hanc speciem exornas, miser, heu, nec fallere nosti.

sic frustrata tui totiens molimina perdens

consilii rursus tenues dilapsus in auras

solueris atque fugam turpi faetore fateris.

Tu uero inmota stabilis uirtute triumpha,

sancte dei, cui perpetua uirtute cohaeres.

firmasti, inuictus contra omnia crimina, mores,

mansuetus, patiens, iustus, pius, integer, aequus,

mitis, confidens, humilis, sine felle benignus,

instructus, comis, facilis, placabilis, acer,

antistes sanctus, doctor bonus, hospes amandus,

mirandus signis, imitandus moribus idem,

corde humilis, mente excellens, uenerandus utroque,

dum laudem fugiendo capis, uitando mereris,

ducens contiguos sera in ieiunia soles

et uix exiguis semper parcissimus escis

defessum releuans stomachum sine pondere carnis.

sic expulsa cibi, sic somni abiecta uoluptas,

ne uigilem premeret terrena haec sarcina mentem,

sed leue ius animi posset consuescere corpus,

orandi studio inuigilans studioque legendi.

continuata istis haeserunt tempora curis,

haec sola et requies placuit, mutare laborem

succedente alio iugem sine fine precandi.

ipsam etiam cuncti tanto miremur ouantes

naturam cessisse uiro. licet ultimus illum

clericus oblitus tanti laesisset honoris,

nec laesus felle intumuit nec iudicis umquam

iure in subiectos uindictae exarsit amore.

non odium furor exciuit, non gaudia risum

tristitiamue dolor. sanctus grauitate uerenda,

angelicus fulsit uenerando in corpore uultus,

qui posset sancti faciem depromere cordis,

proferre et clausam sacro de pectore lucem.

semper in ore deus, semper miseratio. pacem

consilio et uoto tenuit. nam saepe solebat

!inuidia infectas fauces liuore ueneni

armare obprobriis ipsosque accendere diro

felle sacerdotes, ut linguis carpere mallent

quam factis aequare pium. nec sic quoque sanctum

ira animum saltim reddendi ad uota coegit.

quin et fraternos pro tanto crimine fletus

fundebat madido clemens miseratio uultu,

exorans dominum lacrimarum flumine Christum,

parceret ut uerbis ueniam tribuendo dolosis.

sic stabili semper contra omnia uulnera corde

non odium furor exciuit, sed causa dolorem:

qualis sectatus domini uestigia martyr

excipiens saeuam saxorum nube ruinam,

cum tenuem efflaret benedicto a pectore uitam,

dimitti insano poscebat crimina uulgo,

plus peccata dolens plebis quam uulnera carnis.

Finierat sumptum translatio coepta uolumen

percurrens sancti pura exemplaria libri,

cum subito oblata est abstrusae gloria nobis

historiae, nostri stimulans molimina uoti:

non ut de misero melius claresceret ore,

quod tam perspicui signasset pagina cordis,

cum uis uerborum uiua uirtute coruscans

perderet ingenitum metro mollita uigorem.

sed quia non omnes liquidi penetralia fontis

interius scrutanda petunt, pars magna patentes

saepe bibit propius neglecto frigore riuos,

nos quoque, qui dignum nil possumus edere doctis,

turbida non longe porgemus pocula pigris.

saepe et clangentum uoces aequare tubarum

emissa inplicito conantur sibila libro,

et qui sub celsa sueuit requiescere pinu,

interdum uilis penetrat uirgulta salicti.

tu quoque, qui gratis malis succedere lucis,

si longe amoti nemoris uia forte fatigat,

comminus oblatum properans inrumpe frutectum.

Pergebat sanctus benedicti ad limina templi,

ut solita aeterno ferret mysteria Christo.

ecce autem tremulus glaciali frigore pauper,.

conlidens miseros nutanti uertice dentes

admotasque manus malis pallentibus aptans,

captabat tenuem flatu adspirante teporem.

durabat crebros concrescens stiria fletus. -

uox quoque non totis resonans lacrimabile uerbis,

flebilibus praecisa sonis gemituque locuta,

signabat totam causa clamante querellam.

haec quamuis durum mollissent forte rigorem:

nedum Martini pietas iam nota ualeret

dissimulare istam miseri plangentis erumnam.

protinus adstanti diacono, quem more priorum

antistes sanctae custodem legerat arcae,

imperat, ut domini sumptu nummisque coemptam

aptaret properans algenti in corpore uestem.

ergo haec, quae fieri uoluit, quasi facta reliquit,

exim secretae penetrans habitacula cellae,

quae progressurum sacra ad mysteria sanctum

hic quoque uicinis suerat seiungere turbis,

excipiens monachum, mox emissura ministrum.

sed quid non penetrent miseri, quos cogit erumna

adtritae expositum frontis uulgare pudorem?

quod nec presbyteris patuit, perrupit egestas,

allegans querulam dilato munere causam.

tum uero inuasit totum miseratio sensum

nec placuit rursum mandati adferre periclum.

amfibalo caput occuluit. tum teste remoto

subtraxit flexos paulatim ad membra lacertos,

collectam excutiens adclini pectore uestem.

nec patuit nudum uestito paupere corpus.

tam propere exterior spoliatum texit amictus,

ut uotum anticipans festini pauperis ipsum

ignarum facti faceret, quem munere laetum

fecerat, occultus testi, manifestus egenti.

dicite, qui spreti calcantes gaudia mundi

abiecto uitam uoluistis quaerere censu:

quis nudum proprio texit nudatus amictu?

quis, quod ferre alium doluit, 11011 ipse refugit?

quis miser esse uolens miserum miserando refecit?

uicisti ueterum, Martine, exempla uirorum

teque ipsum. mirandus eras tum paupere tecto,

cum uel diuisae remaneret portio uestis.

cede tibi! antiquam geminasti hoc munere palmam.

interea, quod moris erat, sollemnibus horam

esse monet diaconus conuentu in plebis agendis.

ille ait: \'inplenda est sancti doctrina prophetae.

praecedat missam miseratio. gratior haec est-

hostia. mandatum faciens prius obtege nudum\'.

egressus paulum quaesito paupere rursum

suggerit absentem nec largitione repertum.

\'prome age\' sanctus ait \'munus: non derit egenus\'.

tum uestem octaua solidi uix parte coemptam

nodosis textam saetoso uellere filis

ante pedes sancti stomachatus proicit ille.

amoto paulum diacono pretiosa coartat

congaudens propere tam uili tegmine membra.

sic altare petens it multo comptior heros

hoc habitu, qualis regi post bella reuerso

occurrit madidus sudore et puluere miles,

pulchrior hoc titulis, quo membris turpior oris.

nam speciem uirtutis opus praecedit, ut altae

radicis robor foliorum tempora transit.

nec dubia hoc uotum mox coniectura probauit.

nam dum sollemni cumulat pia dona rogatu

prosequiturque sacris uota inmortalia uerbis,

offulsit rutilans claro de uertice flamma,

splendorem capiti infundens, innoxia crini,

perspicuo sursum porrecta atque edita tractu,

ignifluo liquidum perrumpens aera sulco.

Perge age continuo titulorum inpulsa rotatu

gloria, sic facili uirtutum concita cursu,

ut penitus laxis currens in gaudia frenis

incipienda prius subeas quam clausa relinquas.

Quidam uir locuples Euanthius et, licet istis

adstrictus mundi per uincla tenacia curis,

attamen inlaesae fidei cordisque benigni,

conseruans purum terreno a crimine sensum,

exesis penitus uehementi febre medullis

concutiens crebro trepidantia uiscera flatu

et singultanti rumpens suspiria pulsu,

supplex arentis confuso murmure linguae

et plectrum uocis siccati glute palati

inpediens, fractis enisus saepe loquellis

adfectum signare suum, rogat ocius ad se

aduentum sancti obtineat miseranda precantum

ambitio, ac si quem stimulet uel cura doloris

uel pietatis amor, quaerens fomenta salutis

hunc adeat solum: renouanda ad tempora uitae

Martini aspectum cunctas superare medellas.

nec tardat iustum saltim dilatio uotum.

credidit optatis diuino munere signis

hanc satis esse fidem. mox et res ipsa probauit.

uixdum uel medii transcursa parte laboris

(restabat pars magna uiae) praeuenit euntem

gratia. praemisit speratae dona salutis,

praecedens tardos uirtus pernicior artus.

occurrit ualidus medico. gratantur uterque

corpore sanato transfusam in corda salutem,

dum fidei meritis crescat curatio carnis.

Ergo ut sublata est cunctarum causa morarum,

confestim remeare uolens multa prece uictus

praestitit unius spatia exorata diei.

sed breue quod fuerat spatio, uirtutibus amplum est:

artum conpensat non arta operatio tempus.

nam puerum, quem forte malus letaliter ictu

perculerat serpens, infectum felle ueneni,

cum iam liuentes uirus distenderet artus,

atque ipsis etiam penitus uitalibus haustum

serpentis furiale malum quasi morte peracta

solueret inferno marcentia lumina somno,

ipse herus, inflectens iusto pia dorsa labori,

pertulit ad ueri uestigia sancta patroni,

non dubitans meritis per tot documenta probatis,

quod praesens posset tactu depellere uirus,

qui ueniens morbos solo terrore fugasset.

nec mora contactum dextrae medicamine uulnus

purgauit taetro frigentia membra ueneno:

et quacumque manus per corpus sancta cucurrit,

mors fugit, sed uita redit. remeauit ad unum

mox pestis collecta locum. tum uulnere solo

stipauit iussum confestim erumpere uirus,

et puer, intrepido firmans uestigia nisu,

gressibus inpauidis domino gaudente cucurrit.

hac diues mercede redis, haec munera sumis,

adiectae numerans felicia dona salutis.

Quod tempus uacuum uirtutibus aggere in ipso?

quae uia non caelum petiit, licet hospita terris?

Lustrabat caulas commissi pastor ouilis,

quis pia rurestrem claudebat eclesia plebem,

ne furum fortasse doli rabiesue luporum

incautas pecudes raperent custode remoto.

interea sociis paulum fortasse relictis

carpebat praegressus iter, qua publicus agger

porrigit erectam per plana iacentia molem,

ut uia constratis solidata atque edita saxis

uergeret effusos in concaua subdita nimbos,

et grauis in duro non sideret orbita calle,

mersaque ne luteum sorberet plaustra profundum,

sed summae uix dorsa uiae uertigo rotarum

raderet, haut ullo signans uestigia sulco,

sed procul inpacti tinnitu prodere ferri

hoc Martinus iter paulum praegressus agebat,

cum subito ingenti properantem turbine redam

obuius aspexit, tumidos quae forte uehebat

militiae terrore uiros. non ordo furorem,

non ratio insanam poterat conponere mentem.

ambitio, ebrietas, clamor, furor, ira, tumultus

miscebant uariis incondita pectora monstris,

exanimesque inter mulas trepidosque magistros

uerbera caedentum resonabant, uerba clamantum.

nec standi lex ulla inerat nec cura pericli

tardabat celerem per plana, per ardua cursum.

talibus ergo uiris habitu diuersus et ore

obuius occurrit sanctus. timuere uerendam

iumenta aduersi faciem. cessere trementes

aggere de medio mage sano pectore mulae,

innexae inplicitis trepidantia corpora loris:

ut quondam sanctae uetitum maledicere plebi

lectio fert asinam dominum tempsisse profanum,

elisam adclini pressantem corpore plantam.

tum uero insano subfusi corda ueneno

desiliunt. spes est uoti, data causa furendi:

ausi et sacrilegas in sanctum extendere dextras

uerberibusque pium certatim elidere, corpus.

insontem, solum, mitem, placidum, patientem.

irati, instabiles, multi, tumidi, furiosi

obuia uerberibus prorsus nec uerba ferentem

inpellunt, retinent, elidunt. ora madescunt

sanguine, contusum rumpunt spiramina pectus,

liuentes fracto nigrescunt gutture fauces,

languentesque oculi solo de lumine Christi

praesentes pensant tenebras. caligine noctis

deficit aspectus, sed spes in pectore lucet.

talem igitur socii postquam aspexere magistrum,

exanimis uiso pallescit turba patrono,

extendens humiles ad sustentacula dextras

blandaque sanguineis adfigens oscula membris.

tum properant dirae loca tristia linquere caedis.

subditus excepit uenerabile pondus asellus,

adsuetum uecturus onus. sed corpore flexo

nutat semianimis adclinis sarcina membris

et dubios casus iamiam lapsura minatur.

interea expleto satiati corda furore

ad redam rediere uiri. pernicius inde

praecipiti cogunt iumenta erumpere saltu,

ut, quidquid fuerat funesta in caede morarum,

confestim celeris pensarent turbine cursus.

uerum haec frustra adhibent molimina. fixa rebellant

imperio iumenta truci. riguere ligatae

arbitrio domini statuarum in imagine mulae.

tum uero insano peius calet ira tumultu.

nil uoces, nil flagra ualent. contusa resultant

ilia. uicinas rapiunt ad uerbera siluas.

saxa, sudes, fustes, stimulos, quod cuique repertum

rimanti telum ira facit, consumit in ictus.

nec tamen haec possunt neruos laxare rigentes

aut fixos motare artus. frigentia credas

aera uel expressas saxis riguisse figuras.

tandem consumpto penitus fractoque furore.

admisit sanum uecors dementia sensum,

ut scirent nexas inter tot uerbera mulas

iudicio torpere dei, causamque morarum

non sine diuino miseris contingere nutu.

tum demum attoniti monstris positoque furore

peccati memores quaerunt, quisnam ille uerendo

corpore sacrilegos pulsantum exceperit ictus.

ecce autem audito Martini nomine proni

accurrunt, laceros turpati puluere crines,

rorantesque genas lacrimarum fonte rigantes

innectunt humiles plantis felicibus ulnas,

poscentes ueniam pariter culpamque fatentes.

nec sane dilata diu est miseranda precantum

ambitio: exclusit longos clementia fletus

et ueniae donum praeuenit uota rogantum.

nec mora libertas abeundi reddita: uerbo

laxauit celeri iussarum frena morarum.

dicite quid uestri uelox euectio regis

efficiat tardante deo? conferte coruscas

gemmarum radiis frontes et tegmina saetis

hispida, uirtutum titulos pompasque iubentum.

tum saltim edocti meritorum pondere sancti

imperium uestro melius praeponite regi.

Perge age continuo uirtutum stemmata tractu

historiam pangendo refer, mea Musa, sacerdos,

ingeniumque meum. tu cordis plectra uel oris

auxilio continge tuo. uesana loquentes

dementes rapiant furiosa ad pectora Musas:

nos Martinus agat. talis mutatio sensus

grata mihi est, talem sitiunt mea uiscera fontem.

Castalias poscant lymfatica pectora lymfas:

altera pocla decent homines Iordane renatos.

Rursus iter gressus uenerabile sanctus agebat,.

Carnutena iacent patulis qua moenia campis.

ergo hic fecundi dum praeterit auia ruris,

uicinum inpleuit iusta admiratio uicum.

innumeri passim coeunt, et sexus et aetas

omnis adest. nudat uacuos cultoribus agros

gloria tanta uiri. minor est iam cura domorum.

Martinum uidisse sat est. hoc nomen et ipsi

pro laudis titulo recte stupuere profani,

et quamquam necdum fidei uirtute recepta

ad famam tanti raptim adfluxere magistri.

stipabat densum populis rurestribus agmen:

texerat expositos iusta admiratio campos.

quem fructum tantae segetis satione salutis

commissis cupidus gauderes condere claustris,

respiciens uacuos granorum pondere culmos!

cum subito exanimum nati conplexa cadauer

mater adest, pulsans cassos ad uiscera rictus

et querulum inmergens labris glacialibus uber,

allegans tremulas inter suspiria uoces

pallentesque rigans lacrimarum flumine malas.

persensit mens plena deo uicina fauentis

dona dei. purum uegetauit gratia sensum,

fideret ut tantam diuina ad praemia plebem

perspecta saltim domini uirtute uocandam.

ergo ut defuncti funus miserabile nati

supplex inposuit mater felicibus ulnis,

adtacti motari artus, reserata patere

lumina et infusam paulatim adsuescere lucem,

et plectrum humentis conlidens lingua palati

faucibus expressam uerbis distinguere uocem:

brachiaque innexo gaudens suspendere collo

Martini amplexus neclecta matre poposcit.

Pande sinus patulos populis ditata receptis

adiectamque tibi gaudens amplectere plebem,

sponsa dei, totum rapiens ad uiscera mundum.

uos uero in miseris dudum faetentia bustis,

idola, gaudendos tandem lugete triumphos.

Quae non corda tibi cedebant, sancte, docenti?

quae feritas non mitis erat? cum semper in ipsis

regibus obpositum contra tua uota rigorem -

praeuia molliret domini clementia Christi.

sed mage trux reliquis uitioque tumoris et irae

terribilis solium Ualentinianus agebat,

quem cum saepe ducem supplex Martinus adiret,

difficilem allegans duro sub principe causam,

tam iugi offensus rex ambitione precantis,

ne saepe obstructas pulsaret questibus aures,

arceri foribus sanctum iubet. ille repulsus

deserit infensi penetralia turbida regis,

malens aeterni pulsare ad limina Christi

atque illam penetrare aulam, quae regibus ipsis

ius tribuit, certis concludens tempora metis,

adstringens ualidis licet ora rigentia frenis.

ergo ad consuetum remeat mens tota rigorem,

adfligens tenuem defesso in corpore carnem,

exesam stimulans saetoso tegmine pellem,

ieiunando diem ducens, uigilando tenebras,

continuo et fletu conectens tempus utrumque.

ac si quando breui cessissent lumina somno,

nuda humus ad tenuem sat erat subiecta soporem,

donec maestitiam sancti miseratus alumni

Christus ad adflictum solacia misit amicum

alloquio delata pio. nam lapsus ab alto

angelus haec domini mandati uerba profatur:

\'perge age et obstructam penetres securus ad aulam.

nil septum est miserante deo. cui regia caeli

oranti patuit, terrena haec claustra patebunt.\'

nec mora diuini tanto sponsore fauoris

certa fides. petit intrepidus penetranda tyranni

limina. concessit tumidi custodia regis

armaque ad excubias dirarum obiecta minarum.

quem postquam solio subito rex uidit ah alto,

obstipuit uisu adtonitus toruumque trementes

aspexit minitans regali a sede ministros.

interea ut spreto caperet solacia sancto, ,

comminus adstantem nullo dignatus honore

inmotis pressit subiecta sedilia membris.

ecce autem rapido crepitantis turbine flammae

ignis atrox uindex diuino munere missus

inuoluit solium regis partemque sedentis.

tum demum celeri linquens incendia saltu

excussis fixit trepidus uestigia membris,

extortum redhibere pio gratatus honorem

et blando affectu causam remouere precandi,

subdens praeceptis inmitia pectora sanctis

et flectens dociles ad uerba iubentia mores.

tunc et larga satis regali dona paratu

ingessit. sed nil de mundi sumere censu

mens opulenta deo uoluit, terrena relinquens

praemia, at aeterni recondens munera Christi.

Nunc quia plebeis uilissima carmina uerbis

inrupere humili praecelsa palatia uersu,

contiguo, ut Christus dederit, sermone loquemur

subdita sanctorum meritis fastigia regum.

postquam, ut transcursi signauit pagina libri,

Maximus inpositi purgauit crimina regni,

iugibus officiis coeptum seruare fauorem

prudenter studuit. nam sic arcessere sanctum

gaudebat, cupiens diuini flumine uerbi

inriguam potare fidem, de fonte beati

oris nectareum doctrinae haurire liquorem,

discere sanctorum titulos et gesta piorum,

quae decertantes sudarent proelia quaeue

praemia uictores caperent, quae gloria iustos

excipiat, quae poena reos, clementia patris

ut foueat, quantum adficiat sententia regis.

talia quaerenti congaudens singula sanctus

pandere et eiectis lumen reuocare tenebris.

at non inferior tanto regina marito

deuotum obsequiis uincebat sedula regem.

pendens sanctifico semper narrantis ab ore

et largo propter spargens uestigia fletu

illius aequabat meritum, quae crine beato

lota prius lacrimis domini uestigia tersit.

uerum haec parua putat, speciali accincta seorsum

affectu seruire parans, ut sola remotis

instrueret mensas felix regina ministris.

nec prius adiuncto contendens saepe marito

destitit a precibus, quam sanctum cedere crebros

continuans fletus iugi ambitione coegit.

adponit mensam, sellam locat, ingerit ultro

lintea siccandis manibus lymfasque lauandis,

et quas obsequio congaudens coxerat escas,

ipsa in conspicuis properat deferre canistris.

et quantum officio numquam defessa uacasset,

supplebat iugem standi uirtute laborem,

pro tanti mercede operis uenerabile munus

micarum fragmenta legens, quibus esca fidei

esuriem sanctam tactu pretiosa repleret.

o felix, uirtute tua regalibus istas

anteferens gazas opibus, seruire beato

malens quam toto penitus praecellere mundo,

ad famulae nomen referens regnantis honorem.

non tibi sidereis radiantia tempora gemmis

mutauere animum rutilisque rigentia filis

serica contextoque aurum pretiosius ostro.

aequasti merito tantae, regina, fidei

illam, quae similis solii sublimis honore

uenit ab extremis Salomonem agnoscere terris,

in se quod tenuit longe progressa petiuit.

cordis opes profers uerbi sapientis amore,

auditu captans, docili quod mente retentes.

talis subiecti calcasti obstacula mundi,

femina priscorum titulis aequata uirorum.

nam saepe inuictos multo in certamine reges

sola iugum renuens funesta superbia uicit.

recte igitur sancti donum speciale tulisti,

ut tibi mollito paulum positoque rigore

mitia siderei cordis secreta paterent.

quam multos licet exiguo laxata sereno

frons pia clementer iussit considere fluctus!

quantas sedauit moderatior aura procellas

et breuiter rutilans licet inter nubila sudum!

quam tristes haec mensa reos, quae uincula soluit

libertas permissa parum, quantasque catenas

discussit laxans proprium breuis hora rigorem!

nam tempus, persona, locus sapientibus adstant

consiliis subitaque animum ratione gubernant.

nec mihi feminei praetendas nomina sexus,

inuide: non artus meritum, sed corda parabunt.

nec minor est natura homini, cum gratia par sit,

nec distat merito fidei gens, sexus et aetas,

uir mulier, seruus liber, peregrinus et heres.

credentis meritum praestat, non gloria carnis. !

Denique quid sexum hunc studio meruisse fideli

conpererim, breuibus cupiens perstringere signis

hoc quemcumque dabit Christus sermone retexam.

dum progressus iter carpit uenerabile sanctus,

in noctem uergente die uicina petiuit

tecta, et gaudentis susceptus culmine uici

expetiit properans sancti penetralia templi.

atque hic, ut semper, benedicti liminis hospes

permisit fessum paulum requiescere corpus,

laxans exiguo marcentia lumina somno,

ut renouata breui saltim modicoque sopore

sufficerent iugi tenuissima membra labori

et ferrent uigilem per sustentacula mentem.

uerum ubi transegit tenebras e nocte refulgens

lux, operum cunctis propere sollemniter actis

rursus iter festinus agit. tum uero fidelis

turba puellarum, domino quas sancta sacrarat

uirginitas carne intactas et corde pudicas,

ne festinantem caeli ad sublimia mentem

ad terram premeret fragilis corruptio carnis,

inrupit sanctae gaudens penetralia cellae,

hospitio benedicta pio, flatusque recentes

haurit et infectas absorbet anhelitus auras.

tunc humili obsequio solium doctoris adorant

officioque oris raptim loca singula signant,

quae tetigere pedes stantis, quae membra iacentis,

quae sancto benedicta cibo, quae pressa sedili

uel quae prostratis orantis subdita membris.

ut uero aspecto benedicti stramine lecti

temptauere pio tepefactum corpore faenum,

certat ad inuentam uiolenta modestia praedam,

dum partem sibi quaeque rapit, sinibusque repletis

leuia densati conpungunt pectora culmi

atque arcent tenues stimulato a pectore uestes.

quid non uera fides faciat? forte una cohortis

uirgineae nec corde minus quam corpore casta,

cum quendam miserum uiolento iure retentans

cogeret in furias daemon prorumpere iussas,

excutiens sanum captiuo a pectore sensum,

auxilio confisa dei meritoque patroni

particulam raptae sapienter prodiga praedae

faucibus innectit miseri colloque furentis

suspendit pressum benedicto corpore faenum.

nec mora et adtactu confestim territus hostis

arentes stipulas saeua ut incendia fugit,

inpar contactis Martini corpore culmis.

Et tamen elisus totiens totiensque fugatus

audes mutatis demens occurrere formis,

expertum temptare uirum coramque uerendos

ferre oculos, speciemque tegens monstrare furorem.

nam pecudis dorso insidens furiisque petulcum

concutiens animal seseque in uiscera mergens

naturam pecudis funesta excusserat ira.

uel cum captiuae pressisti terga iuuencae,

ferret ut inpositum non solum corpore monstrum,

explens infusum per membra obsessa furorem

atque ministerium bacchantis motibus aptans,

sanguineum spargens concusso uertice rorem,

leuia dum rubrae percurrunt tempora guttae

igneaque iratam praecedunt cornua frontem,

efflat et alternas uix creber anhelitus auras,

puluereamque ciet curuato poplite nubem

et tenues sursum tremulus pes spargit harenas.

nempe inter profugas passim bacchata cateruas

mitis ad aspectum sancti sessore fugato

adstitit atque onere abiecto, sed mente recepta

agminibus sociis gaudens se bucula iunxit.

desine nunc saltim gregibus te mergere Christi,

postquam nec pecudum sanctus tibi iura reliquit.

Cedimus: exsuperat trepidantia uerba loquentis

gloria. uirtutum, claris magis edita factis,

quam linguae prodenda sonis. obscura poetae

in lucem fando expediant: nos lumine laudis

uincimur et tanto obpressi splendore latemus.

atque utinam nostram paulum rarescere noctem

gloria tam clari faciat contacta patroni,

ne lucem historiae tenebroso corde tegamus

et titulum laudis minuant peccata loquentis.

Quod cor non placidum sancto, quaeue ira rebellis,

quae feritas non mitis erat? sensere Molossi

imperium, cum uenatu transcursa patentum

aequora camporum quateret lasciua iuuentus,

corripiens celeri uel prona uel ardua saltu.

cornipedes properi multo sudore madebant

et patulis tenues efflabant naribus auras.

ungula terrifico resonabat concita pulsu,

linquens pulueream cita post uestigia nubem.

nec sat erat uolucrum tam uelox cursus equorum.

pendula sic pronas aequabant pectora frontes,

ut mora cornipedum tardaret uota sedentum,

uectorum et cursum transiret motus agentum.

certabant alacres uentos aequare Molossi,

uincendi et studio spectantum explere furorem,

pendentesque procul reserato gutture linguas

flatibus alternis tremulus quatiebat hiatus.

hic tantus labor, hic sumptus quo, pro dolor, exit?

quis fructus quaeue utilitas, prensare fugaces

bestiolas leporumque fuga gaudere pauentum?

tempsisti talem prudens, Martine, furorem,

insontis tristem casum miseratus, hiantum I

ora canum et trepidos faciens torpescere gressus.

Iam si contiguum laxasset forte rigorem,

quo sale uerborum sociorum absoluere curas

attentasque aures paulum refouere solebat,

cum grauitate catus, cum religione facetus,

uirtutem cordis respergens flore leporis.

pellicia cernens obtectum ueste subulcum

\'en\' ait \'alter Adam! talis uelauit amictus

nudati obuoluens algentia membra parentis

atque nouo praestans solacia parua pudori,

cum post tartarei uirus letale ueneni

lubrica deceptum persensit sibila corpus.

at nos exutos penitus penitusque sepultos

peccato ueteri rursum noua gratia uelet\'.

Idem detractis detonso uellere lanis

adridens aspexit ouem. tum protinus inde

ordine de facti sumens exempla docendi:

\'cernite mandatum uilem conplesse bidentem.

uestibus e geminis poscenti tradidit unam,

succrescente alia nolens retinere priorem.

at quam nos brutae pecudi cessisse pudendum est,

si mage munifico uincat nos prodiga censu\'.-

At parte ex alia pratorum dorsa patebant

dissimili distincta situ. pars una uoraces

pertulerat suffossa sues uiridemque colorem

perdiderant glaebis nigrantia dorsa supinis.

ast aliam adroso detonsam caespite tristi

nudarant armenta fame proneque uorantum

ora boum abstulerant laetae telluris amictum,

roscida dum patulo carpuntur gramina morsu

curuatae ad fauces adtracta aspredine linguae,

praeuia quae teneras adlambens colligit herbas,

ut densata auidi succidant pabula dentes.

nec minus inpresso protriuerat ungula cornu

elidens crebro uiridantia germina pulsu.

partem aliam inlaesi uernantem caespite campi

ornabat uario comens natura decore.

undabant tenui uiridantia gramina flatu ,

inpulsasque leuis motabat spiritus herbas.

insuper innumeri per plana iacentia flores

distincta insertis pingebant aequora gemmis.

hos roseo inficiens tingebat purpura fuco,

ast alii niueo insignes candore nitebant,

inter quos croceis distinguens gramina signis

aurea flauorum rutilabat gratia florum.

curuant purpureae gemmantia germina guttae

flectebantque herbas umentis sucina roris.

blandus odor, gratum certans aequare colorem,

permiscens paribus concordia gaudia formis,

pascebat specie uisum, spiramine nares.

praebebant rarae pergrata umbracula frondes

caerulaque inplexis nutabant brachia ramis.

certabant tectae foliis uernare uolucres,

musica dulcisonis moderantes sibila linguis.

purus uicinas pascebat riuulus herbas

graminaque adlapso stringens umore fouebat.

perspicui subter uisu penetrante lapilli

crispabant uitreas per blanda obstacula lymfas,

nec poterat mersum ex oculis auferre decorem

peruia luminibus species et gurgite tecta.

quid rudibus conor formas signare loquellis?

expromi haec uerbis nequeunt, quae munere Christi

effigians melius naturae gratia pinxit.

hanc igitur speciem distinctam dispare forma

aspiciens Martinus ait: conferte parumper

depasti, effossi, inlaesi loca singula prati

scortorum sceleri uel iusto foedere nuptis

coniugibus uel uirginibus, quae corpora Christo

sancta uouent rosei gemmis ornata pudoris.

ut suffosso illic species non permanet agro,

oblita sic uitiis Christi non fulget imago.

ut radix hic salua manet, sed gramine secto,

. sic nuptis est tuta fides sine flore pudoris.

ut color atque nitor florenti ridet in agro.

gloria sic purae fulgebit lucida carnis\'.

Talia perspicui dantem documenta uigoris,

adtenti et semper diuina ad praemia cordis

quidam adiit, monachus, neclecta hoc nomen adeptus

militia, qui post lituos et classica belli

maluerat ueri signis se dedere regis,

magna crucis sanctae melius uexilla secutus.

quin et consortem thalami ad collegia uitae

alliciens sociam sanctis praeceperat esse

uirginibus, thalami uel carnis iura remittens.

uerum ubi lasciuum rursum rediuiua uoluptas

occoepit stimulare animum penitusque medullis

indere contempti mortalia gaudia saecli,

uix praelibatum cupiens laxare rigorem

rursus in amplexus nuptorum et uota recurrens

post monachi titulos nomen renouare mariti,

quin et doctorem crebro pulsare tumultu

adgreditur, tales precibus miscendo querellas:

\'si mihi coniugii Christus solacia praestat,

dignatus thalamis diuersum adnectere sexum,

quis rapiet mihi dona dei? quis iure nouello

audebit priscam domini conuellere legem?\'

talia praecipiti frangentem murmura sensu

mitius adgreditur sancti medicina patroni:

\'dic age, praeteritae recolis si tempora uitae,

an conlata acie saeuo conflixeris hosti.

quod quia percrebro factum reminisceris, idem

respice, num lituos inter uel classica belli

pilaque terrificis pugnantum intenta lacertis

destrictosque enses, accepto et turgida flatu

serica serpentum spiras imitata uel iras

bellica femineus turpauerit agmina sexus.

quis scutis ad pensa locus, quis ad arma puellis?

leuia num decuit respersio pulueris ora?

quodsi terrenis non sunt haec congrua castris,

quidquam ut femineum deceat uexilla uirorum,

num tibi contiguo bellum sudore gerenti

non mage turpis erit spreti permixtio sexus?

tempore desidiae talem lasciua uoluptas

inueniat ridenda chorum. cum uero uiriles

in campos properant acies ferrataque lucent

agmina, femineas defendant moenia turbas,

diffisaeque armis studeant se cludere portis.

qui uero ad bellum properat, solacia temnat\'.

talibus effrenae sanauit uulnera mentis

conpositoque dedit rursum noua gaudia cordi

pugnacemque uirum cum pace ad bella remisit.

Iam uero hoc quisnam digne percurrere possit,

tam docilem ornarit patientia quanta leporem?

forte inter sanctas et corde et carne puellas,

perpetui semper pretiosas floren pudoris,

innuba quas domino sociarat dedita Christo

uirginitas nexu mentis, non foedere carnis,

uirtutum quaedam studio praecesserat omnes,

hoc speciale decus titulis addendo pudoris,

quod semel ex oculis cunctorum amota uirorum

seruabat coeptum constanti corde rigorem,

nec leuis instabili nutabat femina sensu,

uincens ingenitum uirtutis pondere sexum

et praegressorum uix rara exempla uirorum.

huius propositi iusta admiratio sanctum

perpulit, ut talem recte ueneratus adiret

inlectus tanto uirtutum flore puellam.

uerum ita constanti defixa in pectore mansit

iam domino deuota fides, ut claustra pudoris

septa uiris, clarae titulos seruantia palmae,

nec tanti posset meritum reserare patroni.

nec tamen erubuit uotiuam ferre repulsam

proposito gauisa fides, sed cuncta benignus,

quae spem contulerant, proprium numerauit honorem,

plus lucra adtendens animae quam gaudia carnis.

Quam tibi, quam sancto rapies de pectore partem,

ambitio, insani uentis adflata tumoris?

iam penitus prostrata iace. nil Christus habere

cum uitiis commune potest. qui laude tumescunt,

extolli semet cupiunt. satis adprobat ille,

qui latuisse cupit, mundi et fastigia temnit,

quam soli domino tribuat quem uitat honorem.

sed qui laudato malles uilescere Christo,

hoc quoque iudicium titulis addendo beatis,

quam uitando fugis laudem, uitando mereris.

Iam semel in laudem tanti prolata patroni

quidnam, lingua, siles, incondita murmura uocis

indocilesque sonos per longa silentia claudens?

si rubor est tam magna loqui, prius ista pudori

lex statuenda fuit. nimis haec uelamina tarde

attritae nimium temptas praetendere fronti.

at si desidiae uili torpore teneris,

ut tetrae mortis tristis discedat imago,

excute marcentem depresso a pectore somnum,

ut uigil ad Christum discussa morte resurgas.

si merito depressa iaces, confide patrono.,

quid rea supplicii pauitas, cum sis rea uoti?

ergo age et extinctam domino committe fauillam,

ut rigor ingenii Christo adspirante tepescat,

et glaciem cordis Martini oratio soluat

ac faciat brutam quamprimum erumpere uocem,

ut quondam similis meruit miracula facti.

Carnutena iacent patulis qua moenia campis,

Gallia et inmensis late distenditur agris,

hic iam bis senis quae muta silebat in annis,

obstructa et nullis reserauerat ora loquellis

filia, maestorum tristissima cura parentum,

augebat iugem miseris uiuendo dolorem,

annorum et spatio crescebant uulnera luctus.

heu quotiens doluere aliis indulta potentis

dona dei periisse sibi, cum saepe uiderent

uixdum reptantes in uerba erumpere paruos

nominaque e teneris praefracta exire labellis,

cum murmur dubium pietas praegressa no.taret,

incertam agnoscens affectu interprete uocem,

excipiens quasi dicta sonos rapiensque loquenda.

haec, quae post primas aliis sunt praestita cunas,

aemula bis senis pietas defleuerat annis,

cum lustris geminis maerens annisque duobus

optaret primam nubendi ad tempora uocem:

donec Martini genibus conexus et haerens

exanimis genitor lacrimoso flebilis ore

adstrueret cunctam gemitu pandente querellam,

adtracta ex imo suspiria pectore ducens,

singultu incidens crebro lacrimabile murmur

ac madidum pectus perfundens imbre genarum.

et iam Martini mentem concusserat almam

adsuetae pietatis amor. sed causa morarum

de probitate fuit, pretiosi cura pudoris

et semper claris socianda modestia factis,

ne, quod contulerit meritum, iactantia perdat

et uirtutis opus uitiet praesumptio cordis.

ergo ait: \'indignum tanti ad miracula facti

me reor et trepida pondus ceruice pauesco,

quod ferre infirmus nequeo, ne sarcina maior

deprimat et nimio inualidus sub fasce laborem.

sed non difficilis quaeuis curatio Christo est,

qui recte haec aliis conmittit signa ministris,

sanctorum ut meritum domini miracula prodant.

ecce duo adsistunt clari probitate fideque

et uirtute uiri, quos recte euexit ad istum

talis uita locum. numquid non promptius illis

haec domini medicina dabit, quae grandia nostrum

excedunt meritum, sed non sunt ardua sanctis?\'

talia saepe iterans cordis documenta modesti

et meritum renuendo probans hoc dignior extat,

quod comit reliquos pretiosa modestia mores,

inuidiamque fugit, qui se conferre pauescit.

haec cernens genitor sancto uehementius instat,

hos quoque coniungens precibus, quorum ille legendam

dixerat esse fidem, ne uel differre liceret,

quod germana pie Christo adspirante uoluntas

suaserat atque paris concordis gratia iuris.

submotis igitur populis, ne forte receptum

oranti obstreperet confuso murmure uulgus

aut ostentaret proprias iactantia uires,

hos tantum adiunxit socios, quos culmen honoris

fecerat esse pares et quis par cura precandi,

par studium, conexa fides, coniuncta uoluntas.

additur et genitor trepidans, quem munera Christi

acrius optantem faciebant uota fidelem.

tum sublimi animo erectus, sed corpore pronus,

sursum cor sanctum statuens, sed membra deorsum,

carne iacet, sed mente uiget. conscendit in altum

mens coniuncta deo, premitur iactantia carnis.

sic uia dissimilis concordi adiungitur actu,

sic humiles properant quo praecessere fideles.

nec mora et adsueti persensit signa fauoris

adsidue sanctus congaudens hospite Christo,

cordis saepe fores ad talia munera pandens.

tum benedicendo promi praecepit oliuum,

oblatum inficiens uerborum nectare sucum,

per quae mutato uenit medicina liquori.

qui postquam infusus gratantis in ora puellae est,

confestim innexae soluuntur uincula linguae,

et madidas implens subito spiramine fauces

murmur blandiloquum, uox expectata, reuixit.

ac primum trepidam proprie signare loquellam

incertosque sonos genitoris nomina iussit.

haec uox prima fuit primoque loquentis ab ore

eripuit pater atque auditam in uiscera mersit.

exim prostratis cadit ad uestigia membris

et genua extentis supplex conplectitur ulnis.

quique preces solus tulerat reticente puella,

iam domino grates non una uoce rependit.

Nec sane alterius minor admiratio facti est,

cuius me memorem medicati infusio suci

et decantati benedictio fecit oliui.

id, quotiens pietatis opem medicina poposcit,

disparibus causis par gratia sanctificauit.

namque ut saepe solent praecauto corde fideles

uas oleo oppletum seruandae ad uota salutis

uel iustis offerre uiris uel condere sanctis

religione locis, quibus aut operatio praesens

martyrii emeritos prodit uirtute patronos,

aut quibus in cunas uerbum uenisse beatas

uel recolit manifesta fides uel lectio prodit,

aut ubi contiguae praecidens tempora lucis

horrescens dirae scelus exitiabile gentis

inseruit subitas nox inter fusa tenebras,

aut ubi disrupti felicia concaua saxi

attactu gauisa dei sine lege sepulchri

mox surrecturis patuerunt subdita membris,

aut hinc iam reducis gauisa ad sidera Christi

postrema excepit felix uestigia tellus,

quae tam sanctifici conseruans munera tactus,

quidquid ad ornatum commentum dextra parauit,

dedignata suis longe discussit harenis,

disrumpens fragilem transfuso puluere cratem

et super extenti dissoluens septa metalli:

his persaepe locis, quibus hoc uicinia praestat,

pacificum exponunt per uascula pura liquorem

desuper infusi mutandum nectare roris,

quo fluit in sanctum caelestis gratia sucum.

at quos longarum spatia interfusa uiarum

diuersa amotos penitus regione retentant,

credentes dominum non claudi fine locorum

et miserantis opem cunctas excedere metas,

incunctante fide praesentia munera poscunt

praesentis domini, qui pro uirtute fauoris

non longe ad sese uenientum uota fatigat,

propter et admotos contingit ubique rogantes,

nec tardos uitat, properis uicinior adstat,

fitque uiae finis solus conatus euntis.

haec qui corde gerunt, quacumque in parte uocati

munus habent domini, seu sanctis credita mandent

uota uiris seu sacratis quaecumque recondant

sanctificanda locis. Christus quod corpore sancto

non adiit, uirtute tegit, licet ille reuersus

ad sublime poli iamdudum et corpore regnet.

haec secum stimulante fide persaepe reuoluens,

excedens fragilem sexum uirtute fidei

et non feminei sublimis femina cordis

credidit, emissum cum sancto offerret oliuum,

quod precibus tanti pietas uicina ministri

non aliter uotis Martino orante faueret,

quam si pernici propere translata uolatu

intra ipsum domini ferret sua uota sepulchrum,

uexillum conplexa crucis lignumque salutis.

tali plena fide candenti sedula uitro

sollicitis manibus uiridans infudit oliuum.

permutat niueum descendens unda colorem, -

et tacito manans in subdita concaua lapsu

crescit per nitidi paulatim augmenta liquoris,

ac sonitu reticente silens pinguido tumescit.

attamen ut uacuae fauces ad claustra paterent

nec nimis oppleto nutaret testa fluento,

qua de subiecto consurgunt colla rotundo,

oris adhuc uacui patulus residebat hiatus.

tum puer accepto properans perrexit oliuo

ad sanctum, referens et uota et uerba precantis.

nec tardat pietatis opus. cita gratia iustum .

commendat studium, ne uel cunctando fidelem

differat aut dubium faciat mora parua fauorem.

confestimque deus per signa indulta probauit,

quantum conferret praesens benedictio donum,

ne fortasse fides sensu trepidante labaret.

praesentes stupuere uiri (quod Christus adesse

iusserat electos tanta ad miracula testes)

sic creuisse illum Martino orante liquorem,

ut sursum elati consurgens unda tumoris

obpleret uacuam suspenso gurgite partem,

sic iuge ad summum properans, ne linqueret imum,

ferueret exundans, considens plena maneret,

cresceret infusis, sed non uacuanda receptis:

ad dominam donec felicia dona reportans

pergeret exultans famulus, meritumque beati

offerret tantis congaudens dextera signis.

talis praeclari benedictio sancta profetae,

cum uidua exiguum finisset prodiga sumptum,

uascula mansuris subpleuit inania donis,

ut, quae munificae dederat documenta fidei,

ditior expensis fieret, secura petitis.

Nec sane ut reliquas paueam contingere laudes

uirtutesque uiri, saltim haec narrare ualebo,

in quibus eiusdem similis benedictio suci

multiplicis digne poscit praeconia uocis.

una fides, medicina frequens: non dissonat actu,

sed distat numero, par signis, altera donis.

testis adest docto mirabilis ore Seuerus

et tota Christum cordis uirtute secutus,

insignis mundi titulis, sed clarior illa

qua mundum tempsit sanctae uirtute fidei,

nobilitate potens, sed multo extantius idem

nobilior Christi cultu quam sanguinis ortu.

hic sacrum canonem, distentae et scripta coartans

historiae, geminis conclusit cuncta libellis,

quaecumque a primis percurrerat edita saeclis.

idem Martini titulos uel gesta retexens,

scrutator cautus ueri fidusque relator,

protulit in medium tam clarae insignia uitae,

sic iustam retinens aequato examine libram,

ne dubia adstrueret dicens nec certa taceret.

hic sancto persaepe pie sociatus adhaesit,

ut solet in speculo cordis perspectio mentis

cognatae similes morum sociare figuras.

quo mage credendum est testem magis esse probatum,

qui coram conperta docet, cum uisa loquatur.

ergo inter reliqua affectus documenta poposcit,

sumeret ut sancti munus speciale liquoris.

cui postquam fido tribuit benedictus amico

congaudens uirtutis opem, monumenta fauoris,

inuexit domui cum religione fidei,

credens indultam sese deferre salutem,

et statuit celsae sublimi in parte fenestrae,

qua praetenta diem claudunt specularia purum

obuia uentorum flabris et peruia luci.

hic niueae ampullam texit uelamine pallae,

ut distenta uagos prohiberent lintea uisus

occursura oculis, sed non arcentia mentes.

sed puer ignarus properantis turbine dextrae

dum rapit incauto festinus tegmina nisu,

uas uitreum inlidens in marmora subdita iecit.

exsanguis stupuit domino pallente minister,

et sonitus rapido redit ad fastigia pulsu,

tinnitusque uago simul omnia murmure conplens

inlisit semet summis, surrexit ab imis.

non sensit tantos ampulla inpacta fragores,

inlaesa et uitreae manserunt tegmina crustae.

sic liquor interior fragili conclusus amictu

exteriora cauae durauit tympana cratis,

marmora ut in plumas penitus mutata putares

excepisse illam per mollia fulchra ruinam.

sic meritum, Martine, tuum, sic gratia iugis

sanctificata pie recipit, benedicta tuetur.

Quidam, cum diri uiolentia saeua Molossi

inrueret, quatiens furioso gutture rictus,

rugatas retrahens oris de tegmine nares,

nudatos crebro conlidens murmure dentes,

tam subito terrore pauens non fuste nec ictu,

sed solo os rabidum Martini nomine clusit.

quod simul insonuit, conpressi haesere latratus,

erectae cecidere iubae, toruumque minaces

extantesque oculi suffusas sanguine flammas

depositis clausere minis. tum blandius aures

mulcere et terram contorta uerrere cauda

et caput inflexo pronum demittere collo.

Quae meritis, Martine, tuis non mitia cedant,

cum tantam rabiem uel solo nomine uincas?

quid nunc miremur saeuorum corda uirorum

cedere (\'t humanos tibimet mitescere motus?

ut quondam stupuere homines, quod dira potestas

et ius crudelis tibi cesserit Auitiani,

cui feritas conexa nimis et sola uoluptas

ungula, carnifices, tortores, flagra, catenae,

mors hominum, uox plangentum pallorque reorum,

carcer edax, fassi interitus, tormenta negantis.

tartarei nimium saeuissima bestia cordis,

spirans innumeras furioso pectore caedes,

inmiti feritate fremens intrauerat urbem,

quam sancto antistes Martinus honore regebat.

haerebat nexis per squalida colla catenis

maestorum pallens infelix ordo reorum,

incutiens fractis stridentia uincula membris

et motam; tardos incuruo pectore gressus.

talia Martino Falaris spectacula ducens

proxima diuersas parat ad subsellia caedes.

festinant rabidi furialis turba ministri

instrumenta feris certatim exquirere poenis.

illi ad tartareas depromunt uascula flammas,

in quibus incluso diri feruore uaporis

pix resoluta trucis crepitacula pasceret ignis,

qui procul exundans funestae gurgite flammae

sulphoreo exceptum torreret corpus in antro.

ast alii sursum porrecti robora ligni

(triste ministerium) furioso corde parabant,

ut caro distentis propere male pendula membris

tortori laceros crucianda exponeret artus,

tartaream misero perfundens sanguine dextram

et spargens tristem per uulnera crebra cruorem.

utque eadem geminum satiaret poena furorem,

incussor laceri quatiebat corporis artus

dissiciens ruptis membrorum uincula nodis.

ast alii deferre faces atque unguine multo

inficere in longum contexti uincla papyri,

non ut discussas lux uinceret illa tenebras,

obscuram ignifluo distinguens lumine noctem,

uerum ut funereus miseros succenderet ignis,

infigens laceris. admota incendia membris.

haecine Martini decuisset in urbe uideri

et placidam tanto configi uulnere mentem,

ut sanctas saltim fama haec contingeret aures

aut pia concuteret uel solus uiscera rumor?

ergo ut funereo mens est perculsa paratu,

nuntius et diri saeua haec commenta tyranni

praeuia uicini dispersit signa furoris,

percurrit totas miseratio iusta medullas

ac sparsit celerem pietatis flamma calorem.

et quamuis mortem miserorum flere reorum

cogeret humanos recolens clementia casus,

non minor illa aderat praesentis causa doloris,

idem quod fautor sceleris, qui criminis ultor,

se faceret prius ipse reum plectendo reatum.

crassior obtectum caligo obuoluerat orbem.

grata quies blandum per cuncta elementa soporem

sparserat et madido marcebant omnia somno

pressaque mutarum reticebant murmura uocum.

horrebant mediae nimis alta silentia noctis,

obscura et proprium caligo infusa colorem

texerat, abripiens cunctis sua signa figuris.

at non Martino capiendae cura quietis,

sed sancta adsistunt humanae uota salutis

affectu stimulante animum. petit ergo cruenti

iudicis instanti furialia limina gressu.

solus it intrepidus per opaca silentia uastae

noctis et horrentum secreta.obscura uiarum.

credo equidem umbrarum cunctas cessisse cateruas,

quas malus instigat nocturna ad crimina daemon,

atque alias diros blande siluisse Molossos-

terrificique. oris praestructum haesisse latratum.

ergo ubi peruentum est obstructa ad limina diri

iudicis et saeui claustrum ferale furoris,

ante domum medio prostratus in aggere septis

arcetur foribus, sed fletu ad sidera pulsat.

saeua grauem tumido proflabat pectore somnum

bestia, distentis et mortis imagine membris

torpentes penitus stratis reiecerat artus:

cum subito angelicus concussit uiscera terror,

• uox etiam attonitas stupefacti inrupit ad aures:

tene graui infelix oppressit inertia somno,

bestia, corrupti ructantem pocula uini,

ac pigrum crudi distendit sarcina uentris,

et famulus domini nudae super arida terrae

dorsa, pium multo perfundens puluere corpus,

pro foribus iacet ecce tuis? tu claustra quietis

obicis ad turpis nocturna silentia somni?\'

diriguit uisu subito propereque uocatos

praecipit ad claustrum rapide prodire ministros,

ut seriem ueri per nuntia uerba-referrent.

uerum ut saepe solet membris torpore ligatis

grata quies pressum uincire et uincere sensum,

progressi paulum uix prima ad limina serui

marcentes uisu nimium gressuque labantes

murmura perplexis reddunt fallacia uerbis,

nullum pro foribus sollerti indage repertum. \'\'

rursum uicini non longe amota uoluptas

marcida confestim conclusit lumina somni.

tum uero tremefacta nouus praecordia terror -:

concutit angelicaeque minax sententia uocis -

surgere praecipitem praeceptum iterando coegit.

nec placuit rursum mandati adferre periclum..

ipse ad clausa cito contendit limina gressu,

obstructaeque fores domino reserante patescunt.

obfulsit claro uenerabilis ore sacerdos,

ostentans sancto uirtutum stemmata uultu.

florebat multis elucens gratia signis,

religione, fide, affectu, pietate, pudore:

mens laeta in grauibus, constans et seria laetis,

nec feritate rigens nec risu austera resoluens,

prorsus sic media semper probitate refulgens,

ut non ira trucem faceret, non gratia segnem.

talis pallenti species ueneranda tyranno

occurrit, tetrae disrumpens nubila noctis.

et iam prodiderat sine uerbis conscia tanti

mens sceleris, quae causa pii foret illa laboris,

nec precibus pandenda fuit. prior ipse pauentem

protulit e tremulo confusus pectore uocem:

\'cur mea, sancte, metu dudum tortore fatigans

excusso penitus turbas praecordia somno?

tu foribus procul arceris, penetralia sancto

inrumpis merito. subsistis corpore, iure

ingrederis., terrore quatis qui carne moraris.

nec sane abnuerim meritis haec debita nostris,

cum duro innumeras spirarem pectore caedes

saeuus in urbe tua. precor ergo, ignosce fatenti,

utere iure tuo. parci. cupis: esto remissus.

suppliciis emitte reos, me solue reatu.\'

nec mora laxatae raptim cecidere catenae.

quae modo pallentum stringebant colla reorum,

seruantes dirae morientia corpora morti.

exultat subito miseris spes reddita uoto.

laetitia mixtoque metu tam magna repente

credere diffidunt trepidi, sed credere malunt.

certant gratantes genibus se aduoluere sanctis,

cingere supplicibus uestigia blandius ulnis.

ille deo grates suadet magis esse ferendas

auctoremque huius Christum monet esse salutis,

qui sic criminibus parcat, si uera dolorem

commissi sceleris saltim conuersio prodat.

nam poenas superesse reis durante reatu:

talibus alloquiis simul et pietate laborans

supplicio absoluit uinctos culpisque solutos.

Iam uero hoc donum quae digne lingua loquatur,

quod pauet adtonito saltim contingere sensu

mens ad tam clari titulos angusta patroni,

sic meritum sancti cunctas trepidasse cateruas

daemonis et tanti sic prodita signa pauoris,

ut, quotiens propriae progressus limina cellae

eminus amotam gressus mouisset ad urbem,

commissam inuisens sancto moderamine plebem

uel cupiens offerre sacri mysteria ritus,

gratia sic rapido propere praegressa uolatu

torqueret trepidas captiuo in corpore laruas,

ut uixdum egressum sanctae penetralia sedis

per tormenta prius longe praegressa uiderent

adfore confestim, stridenti et murmure uocis

iudicis aduentum clamaret poena reorum.

ut uero in foribus uestigia prima locasset,

cernere erat raptis propere ad sublimia membris

constricta aeriis attolli corpora uinclis,

et per inane grauis nutantia pondera carnis

linquere contiguas pernici turbine terras, -

supplicio suspensa suo, sed libera nexu,

uincta precum meritis, propriis pendeutia poenis

clamare admissas tacito sub iudice culpas.

nec percontantis confessio reddita uerbis

eruta per trepidam prodebat crimina uocem.

namque solo adclinis transibat sidera uoto

spe dominum tangens sanctus, sed corpore pronus,

corde humilis, celsus merito, sine murmure clamans,

occultus uisu iudex, uirtute probatus,

ad cuius meritum miracula tanta paterent:

inter inane reus pendens et in aere tortor

porrectis sursum pedibus, constricta rigentis

uellera uestitus tectis haerentia membris,

ne flexo curuata sinu uel lapsa retrorsum

nudarent turpes adpensi corporis artus.

Sic meritum, Martine, tuum, sic sancta potestas

et prodenda dei per seruos gloria Christi

excedens terras titulis et in aere regnat.

siccatas etiam certum est te supplice nubes,

grandinis et dirae suspensam haesisse ruinam

constricto penitus densati gurgite nimbi,

qui grauis et rigidi conexis frigore uenti

in lapides duratus aquis sic turbine crebro

in terras solidi iaciebat saxa liquoris,

ut fruges, arbusta, hortos, pomaria, uites

protererent crebris nimborum tela ruinis,

confossa et ualido quateretur uerbere tellus.

haec pestis Senonum late grassata per agros,

supplicii et legem consueta explere quotannis,

elisa\'assiduis nudauerat arua ruinis.

amissam segetem pallens referebat arator,

perfracti penitus plangens fastigia culmi,

et fossor, uacuam sine fructu et palmite uitem

saepe gemens, iugis post annua uota laboris

de iam turgidulis numerabat damna racemis.

monstrabat fractos mater maestissima ramos

repere consuetis per mitia pomula natis,

propter et arentis pallentia germina campi

mugitu pecudum reboantia saxa sonabant.

tabida lustrabant uacuos armenta recessus,

quo poterant gemitu querulam testantia causam.

hoc igitur conpulsa malo plebs cuncta uel aetas

tam clarum sibimet cupiens adhibere patronum

Martinum exorat legato interprete supplex,

ut placare deum studeat ueniamque precari

pro miseris tandemque grauem depellere pestem.

supplicii satis esse datum: clementia Christi

auferret nimiam saltim post uerbera cladem.

nec sane miseros spes expectata fefellit.

nam simul a domino semper conexus et haerens

Martinus solitae pietatis dona poposcit,

suffragium sensere pium: depulsa quieuit

tempestas puroque dies nituere sereno

aut exoptatis maduerunt germina nimbis.

nec spatio constricta breui, sed tempore longo

gratior extentis conmendans munera metis,

quattuor ex plenis permansit gratia lustris,

nec prius insanae senserunt damna procellae,

quam dominus clauso praesentis tempore uitae

ad requiem ueram benedictum adsumpsit amicum.

sic utriusque pie transegit tempora uitae,

ante salus terris, at nunc sublimis in astris.

Sed iam longa nimis languentis pagina libri

eneruat clari titulos et gesta patroni.

grandia dum paruus loquor et sublimia segnis,

splendorem laudis trepidus corrumpo relator.

sed quid agam? uersu historiam percurrere uoui:

iudicium narrata timent, subpressa reatum.

rectius haec lector fors fastidita relinquet,

quam pius auditor penitus subtracta requiret.

Et prius inmitem iam contigit Auitianum

sermo prior: nunc ordo operis reuocatur ad ipsum.

hic saeuos uincens dira feritate tyrannos,

tristia maestorum sitiens tormenta reorum,

parcebat paulum Turonorum mitior urbi.

hic tantum humani sensus uestigia prodens

subdebat sanctis licet ora rebellia frenis,

ingenitum reprimens Martini ad iussa furorem.

et sane manifesta huius documenta medellae

sic quadam patuere die. uenerandus adibat

Martinus diram tali sub iudice sedem,

lenior ut tantis feritas mitescere posset

officiis, sancti obsequiis obstricta patroni.

ille in praecelso residebat forte sedili,

conspicuo solio excellens nimiumque superba

ambitione tumens, subito cum sanctus ad ipsum

aspiciens uidet horrentis tetrique cruentam

daemonis insani speciem ceruice reclinis

innexam toto pronam decumbere nisu.

quam procul ut flatu benedicti contigit oris

sanctus et admoto uerbi terrore fugauit,

ignarus socii se credidit Auitianus

excepisse grauem maledicti\' in imagine poenam.

ille refert: \'ne crede meo te forte notatum

iudicio aut subiti signum hoc existere motus.

haec pietas, non ira fuit, quae saeuit in hostem,

pro misero miserata dolet. prorumpit in illum

hic noster toto penitus de pectore flatus,

quem premere horrendo celsa haec subsellia nisu

quemque tuae pronum ceruici incumbere uidi.

desine iam talis collegia ferre latronis,

consiliis plus crede piis. deprensa fugetur

calliditas, experta dolos cautella repellat.

iam pudeat parere reo, seruire fugato\\

talibus eiecto praeclusa est ianua cordis

. daemonio sedisque suae praerepta potestas.

mitior hinc proprio tandem sine iudice iudex,

et grauis excusso reiecta est sarcina collo.

sic cuncta extrusos hostes de sede fugabat,

corda hominum absoluens, profugis nec templa relinquens.

Nam quidquid uanus fanorum extruxerat error,

ardebat pronis late uastare ruinis.

haut longo spatio praefata amotus ab urbe

uicus erat, ueteris quondam uestigia castri,

nunc famulis habitata dei Christique ministris.

Ambatiae nomen priscum prior incola dixit.

hic inmensi operis praecelsam extruxerat\' aedem

sacrilegi quondam uecors dementia coetus.

in conum surgens turritae molis in altum

mirificum tendebat opus, sic prorsus ad unguem

conexis semper crebro licet ordine saxis,

ne celsum nutaret onus, ne rima pateret,

sed pulchra admotos lapides conpago ligaret.

quo magis artificis studium rationis egentes

attonitis stupuere animis. sic stulta pudende

religio inualuit, uenerans pro numine solum

ingenium geniumque dei de nomine fabri.

hanc igitur sanctus subuerti iusserat aedem

Martinus. neclecta diu mandata fideli

presbytero exprobrat. tamen ille haec iussa modeste

expleri potuisse negat. satis ardua fessis

haec monachis paucisque dei docet esse ministris,

quae uix collectae- uacuato rure cateruae

aut desudantes possent explere cohortes.

his patuit penitus iusta excusatio uerbis.

nec spes est infracta tamen. non ille uocandis

uota parat populis nec toto ex orbe coactas

Ambatiae ad uicum properat deducere turmas.

auxilium caeleste uocat. spes omnis in illo est,

qui caelum terramque regit, cui militat aer

et permansurum seruant elementa pauorem.

rursum igitur saetosi habitus stimulisque reclinem

consueti penetrare cutem, conexa rebelli

uellera duritiae rigidis in uulnera filis,

peruigiles iterum gemitus, ieiunia rursum

dilatis renouata cibis noctisque laborem

mox successuro rursum iungentia soli.

nec longa hoc uotum mora distulit. ecce reuerso

tempestas uiolenta die circumstrepit aedem,

turbine uentorum ruptis in flumina nimbis.

diuiduae excusso scinduntur lumine nubes

et collectarum super ardua moles aquarum

raucisono inpactam conlidit turbine cratem,

reddit et expressum nimborum pugna fragorem.

intremuit tellus imoque excussa profundo

respuit inpositae fundamina pendula molis,.

dissiciens sparsam procul a conpage ruinam

et per prona rotans disruptae fragmina molis.

o nimium dilecte deo, te supplice Christus

iam pronos celso siccauit in aere nimbos.

ad tua uota iterum celeres rediere procellae,

accincta et grauibus nigrantia nubila uentis,

parcere iussa satis, ualidas rumpentia moles,

mollia graminibus durisque inmitia saxis.

Nec minus hoc meritum fuerit, nec dispare causa

gloria consimilis, pariles imitata triumphos.

idolicam effigiem celsissima fulchra columnae

tollebant iunctis procul ad sublimia saxis,

altior ut species solioque elatior isto

despiceret miseram conficto numine plebem.

hanc quoque Martino cupienti euertere molem

cuncti defuerant ad talia uota paratus,

sed spes ad dominum semper festina manebat.

ergo ut pernici reuolauit ad aethera sensu

auxiliumque citum caelorum a rege poposcit,

ignea, consimilis specie, sed lumine dispar

conminuit fragilem delapsa columna ruinam,

sulphorea aduoluens crepitantes flamma fauillas,

fumantem adtollens ambusto e puluere nubem

atque exundantem consumpta mole uaporem.

sic rutilo, Martine, polo, sic turbine uenti

conectis geminos uel nube uel igne triumphos.

nec mirum ut dominus seruo promissa fideli

tam sancto inpleret famulo, qui dixerat olim

attonitis nimium tanta ad miracula seruis,

haec uerae fidei sese documenta daturum,

ut maiora horum credentes signa probarent.

quid mirum est eadem dominum conplesse fauentem.

per seruos, qui plura piis spondere ministris

dignatus sursum sublimia corda uocauit.

Nam sicut prodit caelestis pagina libri,

femineam testata fidem, post flumina multi

sanguinis et tristem consumpto corpore tabem

attactu uestis celerem remeasse salutem:

sic data Martino est eiusdem gloria facti,

sed sanante deo, qui nunc quoque celsus in arce

stellantis solii tangi per membra probatur,

quae capiti aeterno sancta conpage cohaerent.

Quid non mite pio, quae non subiecta fideli

monstra uiro? iussi parebant saepius angues

nec suberat uictis feritas cognata uenenis.

tranabat dirus propter uada proxima serpens

et uitreas sulcabat aquas. extabat ab undis

cum ceruice caput. findebat pectore summum

festinus fluuium. reliquus per caerula tractus

flectebat uario sinuamina lubrica motu,

intorquens leuis curuata uolumina caudae

et uibrans tremulam meditata in uulnera linguam.

hunc ubi uix medio Martinus in aequore uidit

contiguae properum iam iamque accedere terrae,

conpulit his dictis raptim remeare retrorsum

obstrictum uirtute dei uel nomine Christi:

\'nequaquam ad uetitam ulterius contendere ripam

te iubeo\'. stetit in medio mala bestia fluctu

et fractos rigidus torpor conexuit artus

membraque captiuo paulatim haesere natatu,

donec praecluso praestructi gurgitis aestu

languida permisso fluitarent colla profundo

et retro seminecem ferret piger alueus anguem.

Atque utinam nostrum simili uirtute uenenum,

quod male transcursae uitiauit lubrica uitae,

inmergens rapido semper mea crimina saeclo,

conuertat sancti miseratio fida patroni,

cogat et oblitae rursus meminisse salutis,

ne prona in luteo mergantur membra profundo

infectum et madeat uitiorum gurgite corpus,

sed stabiles sursum uirtutum in margine gressus

insistant fidei, terrena et gaudia calcent,

quaeque fluunt, celeri cupiant euadere nisu.

hoc tantum et paulum subsistam ad flumina uoto,

dum clari titulos recolens percurro patroni,

ad cuius meritum gaudens se subdere sanctis

paruit imperiis iussarum gurges aquarum.

Contiguum semper ieiunia ducta per annum

laxabant paulum sanctae sollemnia Paschae.

mitius his tantum cruciabat membra diebus.

tum solum exiguam piscem sumebat in escam.

sed dum uenturis seruantur tempora signis.

consueta officii uotum captura fefellit.

ille ubi piscantum uanum fluxisse laborem

linaque per uacuum fluitasse extenta profundum

agnouit querulis maerentum murmure uerbis:

nam reliquis praesens diaconus satis ore fideli

adstipulator erat, quem cura instantior huius

obsequii uigilem praegressae tempore noctis

et fessum exacta praesentis parte diei

testem communis faciebat adesse laboris:

cuius ut anxietas sancti pia uiscera mouit,

permotus maerore pio \'perge\' inquit \'et amnem

transcursis propere sollers scrutare fluentis.

iam tibi captiuam concludent retia praedam.\'

nec mora confisus tanti sermone magistri

festinat diaconus. trepido spes reddita uoto est,

nec dilata licet properum captura fefellit.

nam simul ac modico sepsit uada proxima lino,

incussus tremuit motato cortice funis,

inplicitam prodens super inuia caerula praedam.

innexum propere uicina ad litora traxit

congaudens esocem. tum toto pectore pronus

humida labenti circumdat bracchia pisci.

lubrica nudatis uix haeret praeda lacertis,

concussa et madidis iam paene elabitur ulnis,

donec paulatim cognata elementa relinquens

efflaret tenuem moribundus in aere uitam

oraque languidulo tremulus reseraret hiatu,

reiectae adplaudens. segni motamine caudae.

obstipuere suum monachorum gaudia uotum,

qui de uicinis tanta ad spectacula cellis

egressi inplendum tali sponsore fauentes

crediderant sancto prolatum pectore uerbum.

o uere aeternae speculum uirtutis! ab ipso

haec tibi dona fluunt, qui quondam retia iussit

ducere nocturno in cassum molimine fessos

discipulos, mittens numerosam in retia praedam,

concludens lectos sancta ad conuiuia pisces,

quos medii abreptos penitus de turbine mundi

ad dominum traheret sanctae doctrina fidei.

Saepe deus uoluit meritum sublime beati

inlustres proferre uiros, quo clarius illis

testibus, extulerat penitus quos gloria mundi,

prolata in populos uirtutum signa micarent.

nam gestae clarus tum culmine praefecturae

Arborius uidit fulgentum luce micantem

gemmarum, dum sancta deo sollemnia defert,

Martini rutilasse manum lumenque coruscum

uestire ignitam pretioso murice dextram

et conlisorum lapidum crepitare fragorem.

non tales uexilla ducum pinxere lapilli,

talia nec frontes regum diademata cingunt,

sed quales claris sanctorum in fine coronis

inserit emeritas domini sententia gemmas.

Nec dubium quin praecipuae probitate fidei

ultra hominem uario uirtutum flore coruscet,

quem coram angelici meritum solacia uerbi

historici felix testatur pagina libri.

nam cum Treuerica permaestus ab urbe rediret,

in qua dum miseris irato rege pauescit

interitum, quorum uitam poscebat ab ipso,

conpulsus proprium paulum laxare rigorem

mitior ad culpam respexerat Ithacianam,

damnatae inpulsus clementer parcere causae

et reparare piae rursum noua foedera pacis:

hunc igitur nimis adflictum maerore reuisens

angelus alloquio coram manifestus et ore

detulit ad maestum solacia blandus amicum,

anxia conlatis permulcens uiscera uerbis,

consilio mutanda docens, conmissa resoluens.

talis praecipui signans praeconia uatis

Zacchariam sancto caelestis nuntius ore

exortum sancti fecit praediscere nati,

spondens uenturam post iussa silentia uocem.

denique non inpar meritum par prodidit ordo,

utque illi suboles, sic gratia contigit isti

clarius adiecta uirtutum luce coruscans.

nam saepe expulsas captiuo a pectore laruas

necdum praesentis uerbis uel uoce coactas

terrebat sanctae felix uicinia cellae

excedensque procul benedicta habitacula uirtus.

Sic distenta nimis longe lateque micabant

praesentem domini testantia signa fauorem,

nec solo contenta solo, sed crebrius ipsos

Martini titulis procul inrumpentia fluctus.

uidere inmenso iactati turbine nautae,

dum furit insanae uiolentior unda procellae,

quantum uel solo prodesset nomine sanctus.

sulcabat medium Tyrreni in marmore pontum

extentis properans puppis per caerula uelis.

concita subiectum scindebat prora profundum,

aduerso albentes disrumpens pectore fluctus,

linquens spumantum uestigia longa uiarum:

cum subito obtectum praetendunt nubila caelum,

umida nigrantem praetexunt uellera cratem

et perit in piceo penitus lux condita nimbo.

insistunt ualidi pontum subuertere uenti,

fluctibus et madidae rubris miscentur harenae.

franguntur celsae uiolento turbine moles.

altius elato suspensa uolumina fluctu,

instabiles sursum nimium tollentia colles,

dum redeunt, crebris soluuntur fracta ruinis

innumerosque procul reddunt conlapsa fragores.

uela cadunt, resonant tremulo stridore rudentes.

nunc latet abscisso uicina ad nubila monte,

nutat in excelso rursum male pendula dorso,

ancipitem casum metuens in utroque profundo:

ast alii quatiunt latera obsistentia fluctus

et fracti elisa tabularum crate resultant,

inplentes laceram tam crebra aspergine puppem.

excutit auulsum ponti uiolentia clauum

reiecto rectore procul. formido pauentum

corda quatit, tremulo conuellens uiscera motu

pallentesque rigans non sola aspergine malas.

confusi gemitus, lacrimosae et murmura uocis,

ruptaque singultu adsiduo suspiria flentum

plangunt consimilem uicina morte querellam.

interea extremo quidam terrore coactus,

sed necdum instructus uerae ratione fidei,

caeleste auxilium tali clamore poposcit:

\'ignorate mihi, merito sed cognite sancti

quem ueneror famuli, per quem tua gloria fulget,

Martini miserere deus, depelle periclum, .

eripe nos. nam cuncta tibi procliuia sanctus,

ut memini, antistes crebra uirtute probauit.\'

nec mora constrato ceciderunt aequora fluctu

et iacuit planus placidarum campus aquarum,

leniter et laceram moderato flamine puppem

optata inpellens zefyrus statione locauit.

sic meritum famuli per cuncta elementa probauit

et sancti titulos Christus distendit amici,

glorificans clarum super inuia caerula nomen.

Nec mirum est tam multa deo fautore probandam

Martini potuisse fidem, si quando beatis

peruigil excubiis tota uirtute precandi

ad dominum praesens felicia uota tulisset,-

si tantum ignari penitus longeque remoti

gratia per solum meruit clarescere nomen.

quamquam ad praecipuam contendens pagina laudem

obstupefacta pedem retrahat uerbisque pauescat

uilibus ad tantam uirtutum ascendere molem,

quis non unum hominem sanctus, sed protinus omnem

suffragio medicante domum sanasse probatur:

testis adest clarae celsus uice praefecturae

gratifico adsignans haec dona Lycontius ore,

cuius multiplici late grassata ruina

obruerat luis una domum. tabentia passim

corpora seminecum partes reiecta per omnes

stipabant fessis horrentia limina membris.

tristis ubique dolor, crebra et suspiria, fletus

adsidui et toto penitus de pectoris antro

extorti gemitus, conuellens ilia flatus

et iugis uomitus, cutis arida, flamma medullis

insita succendens stomachum, grauis unda uaporis.

illa ad uicinum pallebant maesta cadauer

corpora seminecum, cognata et funera tali

maestior exemplo morientum turba pauebat.

ast alii exanimes saltim contingere caros

officio miseri nimium trepidante timebant,

ne dispersa graues sererent contagia morbos.

hos metus obsequio subtraxerat, at dolor illis

uiscera multiplici praestruxerat anxia luctu.

at qui postremis tumulassent membra sepulchris,

dilati ad similem non longo tempore mortem

portabant pariles ad limina tristia morbos.

nil medicae ualuere manus, nil gramina, sucis

saepe suis magnas languentum operata medellas.

tali igitur dominus confusus clade suorum

diffisusque suis precibus placare laborat

suffragio sancti dominum meritoque patroni,

adlegans querulam Martino interprete cladem.

qui, quamquam durae, iam laeso iudice, causae

pernimium sentiret onus, tamen anxia clemens

sollicito adfectu poscentis uota recepit.

nec prius absistit iugi cruciata labore

proterere exhaustis arentia membra medullis

et prono duram tellurem elidere nisu,

adsueta adiectis duplicans ieiunia poenis

nec tenui saltim concludens lumina somno,

exesam stimulans saetoso uellere carnem,

quam dominus tanti studio permotus amici

finita tandem penitus mitesceret ira,

reddens optatae felicia dona salutis,

gratantem et dominum conplectens turba suorum

exciperet totis contestans gaudia uotis

narrantem clari titulos et gesta patroni.

qui post depulsam Martino orante ruinam,

munera sic merito festinans reddere sancto,

argenti centum praedicti ad limina libras

detulit, oblatis conpensans praemia donis,

ut medici meritum merces uel parua probaret,

munifici et studiis gratantis uota paterent.

quae sanctus cari officio gauisus amici

praemia deuoti adfectum testantia cordis

nec tenuit, dum tradentis dispendia cautus

cogitat, ut fructum fidei praemissa referrent

munera, nec rursum proprios recepit in usus,

ne mentem sancti uotum macularet habendi,

sed commissa deo caelo conclusit in alto,,

ut modo captiuos duris laxantia poenis,

liminibus exclusa piis, donata redemptis

seruarent numerata fidem, contempta rigorem.

Perge igitur praemissa sequens, promissa reposcens,

antistes, claram caeli sublimis ad arcem,

astrigeram sortite domum rutilamque coronam,

qui cunctam rabiem diri totumque furorem

daemonis in paruam potuisti adstringere muscam.

at nos praesentes semper uenerabimur artus,

donec ad aeternam redeas cum corpore uitam,

sanctorum adnexus tumulis, iungende coronis.

uix solum a nobis potuisti abscondere uultum,

nobiscum pietate manens. te saepe frequentes

inuisunt populi, coram curatio uiuit,

adsunt optatae confestim dona salutis.

uerba silent, sed signa nitent. si corpore paulum

a uisu abstraheris, praesens uirtute uideris.

quam precor ut miseri manifeste in corde poetae

semper adesse uelis, ut, cum meditatio carmen

finierit, teneat transcripta oratio laudem.

Instauras nostram renouanda ad murmura curam,

dum uitam uirtute probas, non clause sacerdos

lege obitus, carnisque tuae sine carne superstes

cerneris, expeteris, contingeris atque teneris.

dum largiris opem praesentem, ostendis honorem,

quaerenti adsistens et numquam absconse precanti.

quam bene uicinus propter conplectitur artus

spiritus et sanctum perfundit gratia saxum!

nil longe est pulsante fide. clamantia corda

allegant proprias sine uoce et murmure causas.

mentis uerba legit, qui sensum introspicit et cor

uisit et arcanum percenset pectoris antrum.

Quinque prius recolens signaui gesta libellis,

de multis uel pauca legens. quota portio nobis

conperta e tantis titulis? quid contigit unus?

exiguum quanta pensat mercede laborem!

indigno rursum tempto praeconia sensu:

tanta sinus fert uota rei bonitate patroni.

praecedit meritum pia gratia: palma tenetur,

nec sentitur onus. nondum libata laboris

cura mihi est: quod uelle iubet, iam muneris arra est.

o quantas potuit maior facundia linguas

hoc operis decorare bono! consueta repelli

carmina non patitur: credit bona, quae sua nouit.

nam\'certum est iussisse ipsum, quae missus ab illo

interpres temptanda putat, sociatus et haerens

et semper tanti reuerens praecepta magistri,

perpetuo felix doctor uicturus in aeuo.

non famae incertum narrat nec credulus auras

rumorum attentas properat uulgare per aures.

coram uisa probat, testis fidissimus adstat,

inspecta adsertor fidei miracula prodit,

luminibus oblata suis et tradita uotis.

huc ex diuersis certatim partibus orbis

agmina conueniunt, numerosas milia causas

multiplicant iterantque preces. dat gratia uelox

optatae pietatis opem. laetantur ouantes

emensi fructum celerem se ferre laboris.

Iam uero obsessos furioso a daemone sensus

huc uocat auxilium, rapit huc curatio uelox.

sistuntur trepidantque rei. confessio clamat

extorta imperio. sub iudice poena salubris

cernitur, et proprias alieno in corpore uoces

edere peruasor captiuo ex ore iubetur.

sentitur iudex nec cernitur impius hostis.

exsul ab erepta properat discedere praeda

inter et instantes fugiens uanescere poenas.

aeria innexum constringunt uincula corpus.

quos rebare uagos, nexos miraberis artus.

firmabunt inspecta fidem. quem poena ligauit,

tormenta inplicitis prodit constrictior ulnis,

pulsat et adfixis obiecta obstacula membris.

quid cum sidentes cancelli in tramite gressus

aerium sustentat iter? nutantia currunt

corpora et inpositum caua subuehit aura uolatum.

quin etiam in puteum, qui templo clausus in ipso

fonte salutiferas eructat concauus undas,

corpora praecipiti iaciuntur concita saltu,

in pronum cogente reo, qui uertice presso

praegressum sua membra caput detrudit in altum

gurgitis et cerebrum membrorum mole perurguet.

sed quis non uideat, cum corpora mersa resurgant,

extentos patuisse sinus, et fulchra fauoris

molliter exceptis ulnas reserasse ruinis?

artus praedo grauat, uitam clementia seruat.

plus opis apparet studium quam poena latronis.

quisque fide nutante labas, adtende: resurgunt

corpora et ad uitam Martino orante trahuntur.

absorbet tantum miserorum membra profundum

nec puteus patulo conclusos ore perurguet.

Sed quid ego e puteis? fluuius testatur alumnus

mirandae uirtutis opus, qui moenibus urbis

iunctus contiguis adlambit saxa fluentis.

hic medius cellam discriminat atque sepulchrum

diuisisque locis diffusum interserit aequor,

nauiger inque freti speciem se gurgite uasto

dissiciens, longeque suis diuortia ripis

instituens oculos uisu ulteriore fatigat,

et quamquam ualidos lassat tranando lacertos.

hunc fluuium a templo, quod sanctos continet artus

et laudi aeternae felicia membra reseruat,

insanus petiit misero cum corpore daemon,

mersurus raptam uicino in gurgite praedam.

uerum nil patitur miseratio tanta cruentum

atque adimit diro saeuissima iura tyranno.

duratum calcatur iter, solidata rebellat

gressibus et passus properos non adluit unda.

trans fluuium siccas stupuerunt agmina uestes

et gaudens hominem purgandum cella recepit,

quae dudum angelicae felix fuit hospita uitae.

nec quicquam gestum turbatae tempore mentes

in semet reduces sensu tenuere recepto.

Chunorum plerumque sonos fert atque minantum

murmura et incisas fera per conpendia uoces.

auxilium sub teste patens nesciuit adeptus,

. muneris ignarus tantoque e munere saluus.

plerumque inflexas aliena ad murmura linguas

possessor miseri rapiebat spiritus oris,

ut Graecis fluerent Gallorum uerba loquellis

et fando exprimerent gentem nec nomine notam.

quisquamne hunc sensu proprio putet esse locutum,

qui fatur non nota sibi? de pectoris antro

mugit et edomitam flectit possessio linguam,

ut chordae id resonant motus, quod plectra pererrant,

imperioque manus neruorum fila loquuntur.

0 quotiens urguente deo uentura fatentur,

et quorum oblectant semper mendacia fraudem,

extortum a domino coguntur dicere uerum!

quae poena est manifesta loqui! praeceptio uocem

elicit et cedit mandato obpressa uoluntas.

Inlustrem uirtute uirum, sed moribus almis

plus clarum magnumque fide, qua celsior extat,

Aegidium hostilis uallauerat agmine multo

obsidio, obiectis quae moenia sepserat armis,

auxilia excludens et clausos uiribus urguens,

ut minus obsessis faceret diuisio robor

nec iungi ad bellum socialia castra liceret.

uerum praesidio domini deiecta fugantur

milia et egressum portis bipatentibus agmen

restaurat solidas securo principe uires.

interea trepido uicinia maesta pauore

pallebat tanti proceris discrimine, et omnis

anxia pendebat populorum cura pauentum,

dum se quisque putat similem perferre procellam

inque uno nutat, quidquid consistit in uno.

ergo aliquis forte ex illis, quos tetrior ira

traxerat ad uotum sorbendi in caede cruoris,

praecipiti ad nutum domini quasi turbine raptus

praecedensque citos trans flabra et nubila uentos

gestorum seriem captiuo e corpore prompsit,

proclamans isdem momentis, tempore eodem

obsidione urbem Martino orante solutam,

atque ipsi donasse deum populumque ducemque.

mox patuit manifesta fides seriemque probauit.

ipse dies, eadem hora fuit, nihil ordine uerso,

inuitumque hostem non fallere poena coegit.

ut Balaam, domini cupiens maledicere plebem,

extorquente deo coetum benedixit ouantem,

haut alio penitusque ipso rerum ordine uenit

nuntius, illam urbem tanta obsidione solutam,

praecipitem Rhodanum molli quae ponte subegit

et iunxit geminas conexo tramite ripas,

ut siccum praeberet iter, quod puppibus instat

desuper et presso nutans uia pendet in amne.

hanc quoque praesenti sociatus, sancte, patrono

eripis, et cogis trepidum tua uota fateri,

quae nollet donata tibi. reus adstat et Euro

ocior amissa optatae specularia caedis

non tacet inuisaeque sibi fit praeco salutis.

haec quoque discussis patefecit calculus horis

ipso, ut res docuit, conpleta et prodita puncto.

Iam uero erga omnes curatio quanta medellas,

non medicante manu, non suco adlata salubri,

nec ferri perpessa aciem nec graminis haustum

ulcere nec raptum resoluti sulphoris ignem,

sed uerbo medicante fluens recteque probata

praecipiti uirtute fide, quae comminus adstans

omnibus inuitat trepidos, dum sanat adeptos.

hic caeci ignotae stupuerunt munera lucis,

hic alacrem cursum uegetato corpore claudi,

hic noua conlatae uocis discrimina surdi:

quot causae adtulerant cladem, tot dona salutem

restituunt. semper poenis numerosius adstat

praesidium praesensque fugat tutella periclum.

Experta est tantam paralytica uirgo medellam,

adficiens miseros longo maerore parentes.

namque omnem membrorum usum uiolentia morbi

abstulerat, cunctisque simul praemortua neruis

exanimos penitus stratis reiecerat artus,

et solo uiuens gemitu spiramine fesso

et flatu exiguo stomachum quatiebat anhelum.

haec sancti ad meritum manibus delata parentum

propter uicinum iacuit miseranda sepulchrum.

alterno nunc ora rigant rorantia fletu

inque uicem effuso lacrimarum flumine certant.

permouit sanctum clementia. uix leuis artus

attigerat miseros benedicti tactus oliui,

exiluere pedes, nerui sumpsere uigorem,

et ualida optatos senserunt bracchia motus,

erectaeque manus digitis lusere solutis.

gaudia confestim miseri uotiua capessunt

et uix tam trepidi credunt, quae credere malunt.

mutatur rursum facies meliore sereno

et noua perspicui rapiunt miracula uultus.

Attamen haut longa hoc meritum seruauit honestas.

qui nunc adsiduis onerabant limina uotis,

spondentes celerem post praemia tanta recursum,

atque inopum sumptum mox largitione leuandum,

munifice quos sanctus alit uestitque sacerdos,

consuetam deuotus opem dum praestat egenis

expensisque suis ditescit prompta uoluntas,

anguis ut antiqui dirum rapuere uenenum

atque idem serpens, qui quondam suaserat Euam,

hos quoque consilii similis liuore coegit

neclectam calcare fidem, tum praua uoluntas

consiliis addicta malis diuersa uolentum

paruit infelix foeda ad mendacia uerbis,

inmemor inspecti penitusque oblita fauoris.

idolicos petiit uesano pectore ritus,

dispositum mutauit iter uegetamque puellam

auctori uitae abripuit diroque latroni

dedidit, ingratus fidei, sed subditus hosti:

uerum ubi tartarei feralia busta tyrauni

eminus aspexit deceptae uirginis error,

concidit, et dono tanti spoliata patroni

addicta est propriis eliso corpore morbis,

donec sanatam dono anteriore puellam

mors raperet duplicata malis et debita poenis.

quam melius tantae recolentem dona medellae

ad uitam aeternam uel praesens uita uocasset,

iure ut euangelici meminisset credula uerbi,

quo iussum est domini sanatum munere seruum

peccatum uitare suum, ne rursus in ipsum

pergeret et culpam poena grauiore piaret.

Interdum iniustos iusto terrore coegit.

uirtutem sentire dei. nam saepe rebelles,

si nondum praecepta regunt, uel uerbera cogunt.

Cum subito pauefacta metu grauiore periclo

auxiliatores pateretur Gallia Chunos

(nam socium uix ferre queas, qui durior hoste

extet et adnexum foedus feritate repellat),

horum unus, stimulis furiosi daemonis actus,

inrupit sacram domini praedo inprobus aedem.

inde altare dei gressu temerare profano

ausus et intuitus furialia uota secutus

abripuit sanctam dextra uellente coronam,

quae meritum sancti propter coniuncta docebat,

effigians illam, quam Christo iudice sumpsit,

fulgentem astrigera caeli sublimis in arce.

sed sensere oculi culpam, quod nuntia cordi

lumina perspectam uoluerunt condere praedam.

intuitu peccauit ouans nec cernere quiuit,

quae rapuit, liquitque oculos subtracta uoluptas.

obsessos gemuit uisus quasi nocte diurna,

et circumfusae quaerens solacia lucis

uicinum doluit tenebris densiscere solem.

quid stupet aspectum subita caligine clausum?

iam tum caecus erat, male cum rapienda uidebat.

uerum ubi quaerenti crimen detexit amico

et percontanti nudauit gesta sodali,

praegressum ceu nocte ducem cogente secutus

dissimili petiit benedicta altaria uoto,

edomitus iam clade sua propiorque saluti.

confessus commissa reus seque ipse salubri .

iudicio damnare uolens meruisse uidetur

hinc ueniam, quod se poenam meruisse fatetur.

conpensat plectenda dolor: peruasa reformat,

amissa ut capiat: sumit sua, quae tulit offert.

mens peruersa habuit poenam, conuersa medellam.

Ast alius caedem sitiens uiolentior ira,

daemone feruidior, qui capto in corpore clausus

tartareo miserum furiosus iure premebat,

perculit obsessum funesto a daemone corpus,

hospite tam diro tanto crudelior hostis,

sanguineumque ensem perfosso- in pectore mersit.

uerum persistens insania uel furor idem

spumantem gladium, rorantem et sanguine dextram

uertit in auctorem sceleris uix caede peracta,

et latebras tanti sceleris mucrone resoluit

ac facinus male conceptum per uiscera quaerit.

quam cito iudicium uelox uindicta probauit

et se cum tali admisso propera ultio iunxit !

nec quisquam dura ista putet, cum pauca timorem em

signa acuunt, poena exterret, formido medella est.

Ornatum sanctis altaribus addere gaudens

certatim populus studio properabat ouantum.

uerum cum pulchras molitio tanta columnas

temptaret sancti transferre ad limina templi,

quidam tam properis caecato corde rebellans

obuius ire parat uel talia coepta morari

instinctu inpulsus furiosi daemonis audet,

insuper uxori minitans, quod fletibus eius

expletum pensaret opus, cum forte propinquo

rure habitans quaesita operi instrumenta dedisset.

nec mora et in parui uada perlucentia riui

praecipiti deiectus equo non repperit ullas,

quae possent pronum corpus demergere, lymfas.

mergendus quaesiuit aquas tenuique fluento

incubuit: moriens quas presserat hausit harenas.

naufragium sine puppe rapit, sine flumine gurges.

agnoscunt elementa deum. nil casibus inde

mentiri licuit, quod iussio sola peregit.

non illas certe lacrimas tua funera flenti

praemissae mouere minae, sed plangit ut ante

ominis exosi uates uentura canebas.

praecedis nostras iam non prohibendo columnas,

nec rapis ornatum templi, rapiende sepulchro.

sed populus maiore fide deuotus et instans

praecipuum celerauit opus. uirtute probata

iudicium emicuit, praesens deuotio creuit.

Iam posito terrore leges, correcte periclis.

munera praecipui numerabis blanda patroni

. et post percussum uicto serpente uenenum

nectarei primum suco gaudebis oliui.

quod quotiens sancti uicinia iuncta sepulchri

comminus excepit, mutauit uera liquorem

gratia et aduexit properas festina medellas.

.Perlatum obtulerat felix antistes oliuum

incunctante fide, quod spiritus ille rigaret

et noua contigui perfunderet aura fauoris,

Perpetuus, domini non solum nomine cultor

et praegressa pii sectans exempla magistri.

hanc cum uellet opem ueneratus ferre saluti

expertumque bonum cunctis adhibere medellis,

abrasus propere benedicto e marmore puluis

admixtus sancto uires duplicauit oliuo,

ut sic resperso uirtus geminata liquori

augeret contacta fidem, sociata salutem.

uerum ubi uel modicam sensit uicinia micam,

gratia contactum uelox suspendit oliuum

et tumor exundans efferbuit. auxit abundans

copia, quod coram prolato munere creuit.

celsior ore suo diffusio claustra rigauit.

et tamen exundans non fecit gratia damnum,

et subiecta fluens et semper plena repletis.

non maculat umquam madidas haec gloria uestes:

maiorem haec retinent inspecta Siloa nitorem,

quae tantum testantur opus. non abluat ullus,

quae uirtus tanto indicio perscripta notauit.

Nec clausa est laus ista loco: sectata fideles

gratia sublimes titulos et in aera misit.

ipsae etiam sancti meritum sensere procellae,

grandinis et terror densatis nubibus haesit

uastandisque locis clementior ira pepercit.

Quidam confidens ueram se ferre salutem,

si quicquam e sancti licuisset limine templi

ad propriam deferre domum, benedicta salubris

congaudens famulus suscepit praemia cerae.

experta est gauisa fides, quid pectore toto

senserit: auxilium spes expectata reuexit.

euasit protectus ager iacula illa liquoris

saxea et adstrictae glacialia uerbera lymfae,

hac fructus satione tegens, quae condita terrae

extendit patulos uotiua ad tegmina ramos.

indultum stupuit uicinia cuncta fauorem

et patuit ueris uirtus iam cognita signis.

Non ego centenis possem haec praeconia linguis

cuncta loqui aut tantas uirtutum euoluere palmas.

nec mihi mendacis pulsanda oracula Foebi

nec confictarum plectra expectanda sororum.

nos alter repleat tantae ad praeconia laudis -

spiritus et nostro det uerba et gaudia cordi.

ut uerum cantare queam, mea Musa patronus

me foueat uegetetque meum sua gratia sensum,

ne uincar splendore operis neu lumine tanto

obrutus instabiles oculos a luce reflectam,

perspicuoque canam celsa et caelestia sensu.

crede deo, lecture, pio, quae credere nobis

ambigis, et Christo cuncta haec procliuia nosces,

quae dedit et sancti titulis adcrescere iussit.

Obsequium sollemne pio deferre quotannis

adsueuit populus, reducis cum circulus anni

instauraret ouans sanctae mysteria Paschae.

inuitat properos ueneratio plurima cellae,

quae tam praecipuo patuit fida hospita sancto,

angelico possessa uiro. prona ora madescunt

fletibus et lacrimis sancti uestigia quaerunt.

quae loca contigerit psallens, quae presserit orans,

hinc meminisse uolunt, in quo libauerit escas,

inmensa exiguo laxans ieiunia gustu,

caelesti auxilio excubiis quae cella quietem

fouerit atque breuem membris largita soporem

sublimem uigili recrearit imagine mentem.

huc populum congaudet ouans perducere pastor.

transfretat exceptum numerosis puppibus agmen,

et fluctus sub classe latent. huc sexus et aetas

omnis adest. uacuae resident custodibus aedes.

e cunctis alterna fides penetralibus adstat.

Interea infusus mortis uel criminis auctor

inuidiae liuore suae conatibus istis

obuius ire parat, nauemque adgressus onustam

fluctibus in mediis uastoque in gurgite mersit,

inuoluens alto simul omnia rapta profundo

inplicitumque trahens decursu fluminis agmen.

quam cladem expectabat ouans quantoque triumpho

optata innumerae numerabat funera mortis,

diuulsos rapiens nutricum a pectore paruos

dispergensque uagas super inuia caerula clades,

ast alios cernens nexu ceruice grauata

mergere depressum quod strinxerat ulna cadauer,

hos madida iam ueste trahi, sed quaerere caelum

lumine et infusas uel murmure pellere lymfas.

interea concors Martini in nomine clamor

auxilium caeleste ciet. prosternitur omne

uulgus et humentes fletu perfundit harenas.

debebat tam laeta dies -specialia maestis

gaudia et eximium sollemni in tempore munus.

adfuit in mediis confestim mitior undis

spiritus et dirae rapuit iura inproba morti.

suspendit uaga membra liquor. solidata saluti

lymfa artus subuexit aquis. non icta natatu

nec permutatis sulcata et saucia palmis

inmotum gestauit onus ripisque reuexit

gaudia, et aduectam numerauit laeta salutem.

agnouit natum genetrix, infantia matri

haesit et amplexu genitor sua pignora fouit.

frater, mater, erus, famulus, matrona, propinquus

conlato coiere gradu, gratesque resultans

uox cecinit sanctisque deum laudauit in hymnis.

uix audet quisquam confestim credere uisis,

consulit et trepido dubitantia lumina uoto.

nec fracta est terrore fides: properatur ad amnem.

ocius instaurat uegetas noua gratia uires.

non habitum mutare placet. cum uestibus isdem

exsultant, madidoque fides non alget amictu.

sic ripa ulterior tanto gauisa triumpho

\'cantemus domino\' laetata et credula dixit.

praeda inlaesa canit, submersus praedo remansit.

Ecce iterum dominus scisso Iordanis hiatu

diuisum patefecit iter populumque per amnem

praegressae iussit se iungere com minus arcae.

ad fontem remeans uertit sua flumina gurges

et sistens cursum refluus properauit ad ortum.

haec loca calcatis populus protriuit harenis,

nauita quae trepidus remo ueloque cucurrit.

Quas terrae pontique uias non nominis huius

gloria pernici penetrauit concita saltu,

aequoreas egressa uias et peruia nautis

uasti dorsa maris? ualidis abrepta procellis

puppis in ignotum longe delata profundum

extra hominum classisque uias torpore ligatum

turbinis inpulsu praeceps inruperat aequor.

egressum spes nulla dabat. nam glute liquoris

inmota obsistens pontus tabulata tenebat .

obsidione maris. cupientes flamina nautae

tempestatis opem mallent et turbinis iras,

fluctibus in mediis facientes uota procellae.

uerum nulla datur miseris exire potestas.

naufragium tam segne tenet sine motibus ullis.

quae natat in pelago, non enatat. haeret in undis

detestanda quies. pontus quod sustinet, obstat,

nec uehit inpulsu puppem nec sorbet hiatu.

effugii spes nulla patet. nam seruat in undis

fluctibus adstrictam torpens custodia praedam.

spes est una deus solus. quaecumque creauit,

et regit. imperium seruant elementa creantis.

ad nutum domini raptim commota quiescunt,

insuetos motus propere torpentia discunt,

dispositisque prius rebus dat iussio legem.

Quidam rumorem sensu meliore secutus

Martini titulos fama uulgante per orbem

conpererat, plena atque piis miracula gestis.

hic cogente malo solam ratus esse salutem

ad uerum clamare deum, sic forte precatus

ad caelum uisus lacrimarum fonte rigatos..

erigit atque oculis cordis penetralia iungens

\'aspice\' ait \'miseros, spes una et uera salutis.

Martini miserere deus, qui tanta per illum

sparsisti in populos diuini signa fauoris,

et meritum uirtute probans excedere terras

iussisti titulos etiam trans aequora claros.

ille suis soluat uel laxet uincula puppis

suffragiis, cogat diuisas cedere lymfas

et tandem fluidum rarescere gurgite pontum\'.

nec mora et adlapsi propere uis maxima uenti

expulit abreptam discisso gurgite nauem

et uexit facili super inuia caerula flatu,

moxque exoptata portus statione refouit

nomine Martini uectos simul atque reuectos,

adsiduaque fide dona exorata canentes.

Quis tandem haec sensu capiat? quis carmine pingat?

quis numerare queat, quis promere? uincitur omne

ingenium, cohibent pressas praeconia linguas.

attamen inferior titulis, quos gloria comit,

quae conperta mihi totiens uel scripta relegi,

cum fari ut dignum est nequeam, uel tangere nitar.

Quidam de sancto repetens sua limina templo

praesidium domui credens se ferre salutis

detulerat secum sanctam ad penetralia ceram,

fidens quod tanti benedictio iuncta patroni

tam iustae fidei meritis uirtutis adesset.

et iam tempus erat prodi documenta fauoris.

forte per elapsum serpens incautius ignem

flamma uorax, uires augens per pabula ligni,

urguebat iam clade domum. uapor undique in auras

plurimus undantem glomerabat turbine molem.

arida sorbebat rapiens atque obuia lambens ,

et solas linquens de tanta clade fauillas.

nec spes effugii propius flagrante periclo.

sepserat incumbens propter penetralia terror

et tam contiguam uicina pericula praedam.

ad sanctum rediere preces. clamore fideli

poscitur atque iterant crebrae pia nomina uoces.

ipse erus accensae rutilantia lumina cerae,

unguine felici blandam fundentia lucem,

praetrepida uelox rapit ad penetralia dextra,

atque inter medias statuens flagrantia flammas

ignis praesidiis urguentem reppulit ignem.

haesit turbo furens. uastator protinus hostis

terga dedit rabiemque ignis scintilla fugauit.

non ita, si totos iecissent nubila nimbos,

desuper infusae possent prodesse procellae,

aut si certantes rapuissent flumina coetus,

quilibet haec quirent exhausto flumine fontes

tam celeri praestare bono, quam uera potestas.

ignis praetrepidans refugit sua pabula ceras

altoresque fauos concors natura pauescit.

uirtute interimit flammam, quam lumine nutrit,

nectare perspicuo redolens pinguido liquoris.

Haec paucis ausus propere percurrere uerbis

signaui indoctus populo relegenda fideli.

firmauere humilem tam grandia gaudia uocem.

quae quereris descripta parum, mirabere gesta.

sufficit ut carmen temnens praeconia laudes,

nil morti licuisse, palam cum uita probetur.

perpetuo urbs Turonum Martino antistite gaudet.