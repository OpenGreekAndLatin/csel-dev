Disciplina custos spei, retinaculum fidei, dux itineris salutaris, 
 fomes ac nutrimentum bonae indolis, magistra uirtutis, 
 facit in Christo manere semper ac iugiter Deo uiuere, ad promissa 
 caelestia et diuina praemia peruenire. hanc et sectari salubre est 
 et auersari ac neglegere letale. in psalmis loquitur Spiritus sanctus: 
 continete disciplinam ne forte irascatur Dominus 
 et pereatis a uia recta, cum exarserit cito ira 
 eius super uos. et iterum: peccatori autem dicit Deus: 
 ad quid exponis iustificationes meas et adsumis 
 testamentum meum per os tuum? tu autem odisti 
 disciplinam et abiecisti sermones meos retro. et 
 denuo legimus: disciplinam qui abicit infelix est. et 
 de Salomone mandata sapientiae monentis accepimus: fili, ne 
 neglexeris disciplinam Dei nec defeceris ab eo correptus: 
 quem enim diligit Deus corripit. si autem 
 Deus quem diligit corripit et corripit ut emendet, fratres

 

 


 
 quoque et maxime sacerdotes non oderunt sed diligunt eos quos corripiunt 
 ut emendent, quando et Deus per Hieremiam ante praedixerit 
 et tempora nostra significauerit dicens: et dabo uobis 
 pastores secundum cor meum, et pascent uos pascentes 
 cum disciplina.

Quodsi in scripturis sanctis frequenter et ubique disciplina 
 praecipitur et fundamentum omne religionis ac fidei de obseruatione 
 ac timore proficiscitur, quid cupidius adpetere, quid magis 
 uelle ac tenere nos conuenit, quam ut radicibus fortius fixis et 
 domiciliis nostris super petram robusta mole solidatis inconcussi 
 ad procellas et turbines saeculi stemus, ad Dei munera per diuina 
 praecepta ueniamus, considerantes pariter ac scientes quod templa 
 Dei sint membra nostra ab omni faece contagionis antiquae lauacri 
 uitalis sanctificatione purgata nec uiolari ea aut pollui fas 
 sit, quando qui uiolat et ipse uioletur? eorum nos templorum 
 cultores et antistites sumus: seruiamus illi, cuius esse iam coepimus. 
 Paulus in epistulis suis dicit, quibus nos ad curricula 
 uiuendi per diuina magisteria formauit: non estis uestri: 
 empti enim estis magno [pretio]. clarificate et portate 
 Deum in corpore uestro. clarificemus et portemus 
 Deum puro et mundo corpore et obseruatione meliore, et qui per 
 sanguinem Christi redempti sumus per omnia seruitutis obsequia 
 redemptoris imperio pareamus demusque operam, ne quid immundum 
 et profanum templo Dei inferatur, ne offensus sedem 
 quam inhabitat derelinquat. sospitantis Domini uerba sunt et docentis, 
 curantis pariter et monentis: ecce, inquit, sanus factus 
 es: iam noli peccare ne quid tibi deterius fiat.

 

 


 
 dat uiuendi timorem, dat innocentiae legem, postquam contulit 
 sanitatem, nec habenis liberis et solutis uagari postmodum patitur, 
 sed ipsis potius quibus sanatus fuerat mancipato grauius 
 comminatur, quod sit scilicet minor culpa deliquisse ante, cum 
 necdum nosses disciplinam Dei, nulla sit uenia ultra delinquere, 
 postquam Deum nosse coepisti. et quidem hoc tam uiri quam 
 mulieres, tam pueri quam puellae, sexus omnis adque omnis 
 aetas obseruet et curet pro religione et fide quam Deo debet, ne 
 quod sanctum et purum de Domini dignatione percipitur minus 
 sollicito timore teneatur.

Nunc nobis ad nirgines sermo est, quarum quo sublimior gloria 
 est maior et cura est. flos est ille ecclesiastici germinis, decus 
 adque ornamentum gratiae spiritalis, laeta indoles, laudis et honoris 
 opus integrum adque incorruptum, Dei imago respondens 
 ad sanctimoniam Domini, inlustrior portio gregis Christi. gaudet 
 per illas adque in illis largiter floret ecclesiae matris gloriosa 
 fecunditas, quantoque plus copiosa uirginitas numero suo addit, 
 gaudium matris augescit. ad has loquimur, has adhortamur adfectu 
 potius quam potestate nec quo extremi et minimi et humilitatis 
 nostrae admodum conscii aliquid ad censuram licentiae uindicemus, 
 sed quod ad sollicitudinem magis cauti plus de diaboli 
 infestatione timeamus.

Neque inanis haec cautio est et uana formido quae ad salutis 
 uiam consulit, quae dominica et uitalia praecepta custodit, ut 
 quae se Christo dicauerint et a carnali concupiscentia recedentes

 


 
 tam carne quam mente se Deo uouerint, consumment opus suum 
 magno praemio destinatum nec ornari aut placere cuiquam nisi 
 domino suo studeant, a quo et mercedem uirginitatis expectant 
 dicente ipso: non omnes capiunt uerbum sed illi quibus 
 datum est: sunt enim spadones qui ex utero matris 
 nati sunt sic et sunt spadones qui coacti sunt 
 ab hominibus et sunt spadones qui se ipsos castrauerunt 
 propter regnum caelorum. denuo quoque per hanc 
 angeli uocem continentiae munus ostenditur, uirginitas praedicatur: 
 hi sunt qui cum mulieribus se non coinquinauerunt: 
 uirgines enim permanserunt. hi sunt qui 
 secuntur agnum, quocumque ierit. neque enim tantum 
 masculis continentiae gratiam Dominus repromittit et feminas 
 praeterit, sed quoniam uiri portio est femina et ex eo sumpta adque 
 formata est, in scripturis fere omnibus ad protoplastum Deus 
 loquitur, quia sunt duo in carne una et in masculo simul significatur 
 et femina.

Quodsi Christum continentia sequitur et regno Dei uirginitas 
 destinatur, quid istae cum terreno cultu et cum ornamentis, 
 quibus dum hominibus placere gestiunt, Deum offendunt non 
 cogitantes esse praedictum: qui hominibus placent confusi 
 sunt, quoniam Deus nihil fecit illos, et Paulo 
 quoque gloriose et sublimiter praedicante: si hominibusplacerem, 
 seruus Christi non essem? continentia uero et 
 pudicitia non in sola carnis integritate consistit sed etiam in cultus 
 et ornatus honore pariter ac pudore, ut secundum apostolum 
 quae innupta est sancta sit et corpore et spiritu. instruit Paulus

 

 


 
 et dicit: caeleps cogitat ea quae sunt Domini, quomodo 
 placeat Deo: qui autem matrimonium contraxit 
 cogitat ea quae sunt mundi huius, quomodo 
 placeat uxori. sic et mulier et uirgo innupta cogitat 
 ea quae sunt Domini, ut sit sancta et corpore et 
 spiritu. uirgo non esse tantum sed et intellegi debet et credi: 
 nemo cum uirginem uiderit, dubitet an uirgo sit. parem se integritas 
 in omnibus praestet nec bonum corporis cultus infamet. 
 quid ornata, quid compta procedit, quasi maritum aut habeat 
 aut quaerat? timeat potius placere, si uirgo est, nec periculum 
 sui adpetat quae ad meliora et diuina se seruat. quae uirum non 
 habet, cui placere se simulet, integre et pure non tantum corporaliter 
 sed et spiritaliter perseueret. neque enim uirginem fas 
 est ad speciem formae suae comi aut de carne et de eius pulchritudine 
 gloriari, cum nulla sit illis magis quam aduersus carnem 
 conluctatio et uincendi corporis ac domandi obstinata certatio.

Paulus forti ac sublimi uoce proclamat: mihi autem absit 
 gloriari nisi in cruce Domini mei Iesu Christi, per 
 quem mihi mundus crucifixus est et ego mundo: et 
 uirgo in ecclesia de specie carnis ac de corporis pulchritudine 
 gloriatur. addit Paulus et dicit: qui enim sunt Christi 
 carnem crucifixerunt cum uitiis et concupiscentiis. 
 et quae se concupiscentiis carnis et uitiis renuntiasse profitetur, 
 in isdem quibus renuntiauerat inuenitur. deprehenderis, uirgo, 
 detegeris: aliud te esse iactas et aliud adfectas. maculis te

 

 


 
 concupiscentiae carnalis aspergis, cum integritatis candidata sis et 
 pudoris. clama, inquit Esaiae Deus, omnis caro faenum 
 et omnis claritas eius ut flos faeni. aruit faenum 
 et flos decidit. sermo autem Domini manet in aeternum. 
 neminem Christianum decet et maxime uirginem non decet 
 claritatem ullam conputare carnis et honorem, sed solum adpetere 
 sermonem Dei, bona in aeternum mansura conplecti. aut si carne 
 sit gloriandum, tunc plane quando in nominis confessione cruciatur, 
 quando fortior femina uiris torquentibus inuenitur, quando 
 ignes aut cruces aut ferrum aut bestias patitur ut coronetur. 
 illa sunt carnis pretiosa monilia, illa corporis ornamenta meliora.

Sed sunt aliquae diuites et facultatum ubertate locupletes, quae 
 opes suas praeferant et se bonis suis uti debere contendant. sciant 
 primo illam diuitem esse quae Deo diues est, illam esse locupletem 
 quae locuples in Christo est, bona esse illa quae sint spiritalia, 
 diuina, caelestia, quae nos ad Deum ducant, quae nobiscum 
 aput Deum perpetua possessione permaneant. ceterum 
 quaecumque terrena sunt in saeculo accepta et hic cum saeculo 
 remansura, tam contemni debent, quam mundus ipse contemnitur, 
 cuius pompis et deliciis iam tum renuntiauimus, cum meliore 
 transgressu ad Deum uenimus. Iohannes nos excitat et hortatur 
 spiritali et caelesti uoce contestans: nolite, ait, diligere 
 mundum neque ea quae in mundo sunt. si qui dilexerit 
 mundum, non est caritas patris in illo: quoniam 
 omne quod in mundo est concupiscentia carnis 
 est et concupiscentia oculorum et ambitio

 

 


 
 saeculi quae non sunt a patre sed ex concupiscentia 
 saeculi. et mundus transibit et concupiscentia eius, 
 qui autem fecerit uoluntatem Dei, manebit in aeternum, 
 quomodo et Deus manebit in aeternum. aeterna 
 igitur et diuina sectanda sunt et omnia de Dei uoluntate facienda 
 sunt, ut Domini nostri uestigia et magisteria sectemur qui monuit et dixit: 
 non descendi de caelo, ut faciam uoluntatem 
 meam sed uoluntatem eius qui me misit. 
 quodsi non est maior domino suo seruus et liberatori debet obsequium 
 liberatus, qui esse cupimus christiani debemus quod 
 Christus dixit imitari. scriptum est et legitur et auditur et in 
 exemplum nostri ecclesiae ore celebratur: qui dicit se in 
 Christo manere debet quomodo ille ambulauit et 
 ipse ambulare. ambulandum est uestigiis paribus, aemula 
 ingressione nitendum. tunc respondebit ad fidem nominis sectatio 
 ueritatis et credenti praemium datur, si quod creditur et 
 geratur.

Locupletem te dicis et diuitem. sed diuitiis tuis Paulus occurrit 
 et ad cultum adque ornatum tuum iusto fine moderandum sua 
 uoce praescribit. sint, inquit, mulieres cum verecundia 
 et pudicitia conponentes se, non in tortis crinibus 
 neque auro neque margaritis aut ueste pretiosa, sed 
 ut decet mulieres promittentes castitatem per bonam 
 conuersationem. item Petrus ad haec eadem praecepta 
 consentit et dicit: sit in muliere non exterior ornamenti 
 aut auri aut uestis cultus sed cultus cordis. quodsi 
 ille mulieres quoque admonet coercendas at ad ecclesiasticam disciplinam 
 religiosa obseruatione moderandas quae excusare cultus

 

 

 

 


 
 suos soleant per maritum, quanto id magis obseruare uirginem 
 fas est, cui nulla ornatus sui conpetat uenia nec deriuari in 
 alterum possit mendacium culpae, sed sola ipsa remaneat in 
 crimine.

Locupletem te dicis et diuitem. sed non omne quod potest 
 debet et fieri nec desideria prolixa et de saeculi ambitione nascentia 
 ultra honorem ac pudorem uirginitatis extendi, cum scriptum sit: 
 omnia licent, sed non omnia expediunt. omnia 
 licent, sed non omnia aedificant. ceterum si tu te sumptuosius 
 comas et per publicum notabiliter incedas, oculos in te 
 iuuentutis inlicias, suspiria adulescentium post te trahas, concupiscendi 
 libidinem nutrias, sperandi fomenta succendas, ut etsi 
 ipsa non pereas, alios tamen perdas et uelut gladium te et uenenum 
 uidentibus praebeas, excusari non potes, quasi mente casta 
 sis et pudica. redarguit te cultus inprobus et inpudicus ornatus, 
 nec conputari iam potes inter puellas et uirgines Christi quae 
 sic uiuis, ut possis adamari.

Locupletem te dicis et dinitem. sed iactare diuitias suas uirginem 
 non decet, cum dicat scriptura diuina: quid nobis profuit 
 superbia aut quid diuitiarum iactatio contuli 
 nobis? transierunt omnia illa tamquam umbra, et 
 apostolus rursum moneat et dicat: et qui emunt sic sint 
 quasi non possidentes, et qui hoc mundo utuntur 
 quasi non utantur. praeterit enim figura huius 
 mundi. Petrus etiam, cui oues suas Dominus pascendas tuendasque 
 conmendat, super quem posuit et fundauit ecclesiam, aurum 
 quidem sibi esse et argentum negat, sed esse se dicit Christi gratia 
 diuitem, esse fide eius et uirtute locupletem, quibus multa

 

 


 
 magnalia cum miraculo faceret, quibus ad gratiam gloriae bonis spiritalibus 
 abundaret. has opes, has diuitias possidere non potest 
 quae se diuitem saeculo mauult esse quam Christo.

Locupletem te dicis et diuitem et utendum putas his quae 
 possidere te Deus uoluit. utere sed ad res salutares et bonas 
 artes: utere ad illa quae Deus praecepit, quae Dominus ostendit. 
 diuitem te sentiant pauperes, locupletem te sentiant indigentes, 
 patrimonio tuo Deum faenera, Christum ciba: ut uirginitatis 
 perferre gloriam liceat, ut ad Domini praemia uenire contingat, 
 multorum precibus exora: commenda illic thesauros tuos, ubi 
 fur nullus effodiat, quo nullus insidians grassator inrumpat: 
 possessiones tibi sed caelestes magis conpara, ubi fructus tuos 
 iuges ac perennes et ab omni contactu iniuriae saecularis inmunes 
 nec rubigo adterat nec grando caedat nec sol urat nec pluuia corrumpat. 
 nam delinquis et hoc ipso in Deum, si ad hoc tibi ab 
 illo diuitias datas credis, ut illis non salubriter perfruaris. nam 
 et uocem Deus homini dedit, et tamen non sunt amatoria cantanda 
 nec turpia, et ferrum esse ad culturam terrae Deus uoluit, 
 nec homicidia sunt idcirco facienda: aut quia tura et merum et 
 ignem Dominus instituit, sacrificandum est inde idolis, uel 
 quia abundant pecudum greges in agris tuis, uictimas et hostias 
 inmolare debebis? adquin temptatio est patrimonium grande, 
 nisi ad usus bonos census operetur, ut patrimonio suo unusquisque 
 locupletior magis redimere debeat quam augere delicta.

Ornamentorum ac uestium insignia et lenocinia formarum non 
 nisi prostitutis et inpudicis feminis congruunt et nullarum fere 
 pretiosior cultus est quam quarum pudor uilis est. sic in scripturis 
 sanctis, quibus nos instrui Dominus uoluit et moneri,

 

 


 
 describitur ciuitas meretrix compta pulchrius et ornata et cum 
 ornamentis suis ac propter ipsa potius ornamenta peritura. et 
 uenit, inquit, unus ex septem angelis habentibus 
 phialas et adgressus est me dicens: ueni, ostendam 
 tibi damnationem meretricis magnae sedentis super 
 aquas multas, cum qua fornicati sunt reges 
 terrae. et duxit me in spiritu et uidi mulierem sedentem 
 super bestiam: et mulier illa amicta erat 
 pallium purpureum et coccineum et adornata erat 
 auro et lapidibus pretiosis et margaritis, tenens poculum 
 aureum in manu sua plenum exsecrationum 
 et inmunditiae et fornicationis totius terrae. fugiant 
 castae uirgines et pudicae incestarum cultus, habitus inpudicarum, 
 lupanarum insignia, ornamenta meretricum.

Clamat etiam Spiritu sancto plenus Esaias et filias Sion auro 
 et ueste corruptas increpat et obiurgat perniciosis opibus afluentes 
 et a Deo per saeculi delicias recedentes. exaltatae sunt, inquit, 
 filiae Sion et ambulauerunt alto collo et nutu 
 oculorum et incessu pedum trahentes tunicas et pedibus 
 simul ludentes. et humiliabit Deus principales 
 filias Sion et reuelabit Dominus habitum earum: 
 et auferet Dominus gloriam uestis illarum et ornamenta 
 earum et crines et cincinnos et lunulas et 
 discrimen et armillas et botronatum et dextralia 
 et anulos et inaures et serica contexta cum auro et

 

 


 
 hyacintho. et erit pro odore suauitatis puluis et pro 
 cingulo reste cingeris et pro ornamento capitis 
 aureo caluitium habebis. hoc Deus culpat, hoc denotat: 
 hinc corruptas esse, hinc a cultu uero adque diuino desciuisse 
 pronuntiat. exaltatae ceciderunt, comptae turpitudinem foeditatemque 
 meruerunt. sericum et purpuram indutae Christum induere 
 non possunt, auro et margaritis et monilibus adornatae 
 ornamenta cordis ac pectoris perdiderunt. quis non id exsecretur 
 et fugiat quod alii fuerit exitio P quis id adpetat et adsumat quod 
 ad necem alterius.pro gladio fuerit et telo? si hausto poculo moreretur 
 ille qui biberat, uenenum scires esse quod ille potauit: 
 si accepto cibo qui acceperat interiret, scires esse letale quod 
 acceptum potuit occidere nec ederes inde nec biberes, unde interisse 
 alios ante conspiceres. nunc quanta ignorantia ueri est, animi 
 quanta dementia id uelle quod et nocuerit semper et noceat, et 
 putare quod inde ipsa non pereas, unde alios perisse cognoscas!

Neque enim Deus coccineas aut purpureas oues fecit aut herbarum 
 sucis et conchyliis tinguere et colorare lanas docuit nec 
 distinctis auro lapillis aut margaritis contexta serie et numerosa 
 conpage digestis monilia instituit, quibus ceruicem quam fecit 
 absconderet, ut operiatur illud quod Deus in homine formauit et 
 conspiciatur id desuper quod diabolus inuenit. an uulnera inferri 
 auribus Deus uoluit, quibus innocens adhuc infantia et mali saecularis 
 ignara crucietur, ut postea de aurium cicatricibus et cauernis 
 pretiosa grana dependeant, grauia etsi non suo pondere, 
 mercium tamen quantitate? quae omnia peccatores et apostatae 
 angeli suis artibus prodiderunt, quando ad terrena contagia deuoluti 
 a caelesti uigore recesserunt. illi et oculos circumducto

 


 
 nigrore fucare et genas mendacio ruboris inficere et mutare adulterinis 
 coloribus crinem et expugnare omnem oris et capitis ueritatem 
 corruptelae suae inpugnatione docuerunt.

Et quidem isto in loco pro timore quem nobis fides suggerit, 
 pro dilectione quam fraternitas exigit, non uirgines tantum aut 
 uiduas sed et nuptas puto et omnes omnino feminas admonendas, 
 quod opus Dei et factura eius et plastica adulterari nullo modo 
 debeat adhibito flauo colore uel nigro puluere uel rubore aut quolibet 
 denique liniamenta natiua conrumpente medicamine. dicit 
 Deus: faciamus hominem ad imaginem et similitudinem 
 nostram: et audet quisquam mutare et conuertere 
 quod Deus fecit! manus Deo inferunt, quando id quod ille formauit 
 reformare et transfigurare contendunt, nescientes quia 
 opus Dei est omne quod nascitur, diaboli quodcumque mutatur. 
 si quis pingendi artifex uultum alicuius et speciem et corporis 
 qualitatem aemulo colore signasset et signato iam consummatoque 
 simulacro manus alius adferret, iam formata, iam picta 
 quasi peritior reformaret, grauis prioris artificis iniuria et iusta 
 indignatio uideretur: tu te existimas inpune laturam tam inprobae 
 temeritatis audaciam, Dei artificis offensam? ut inpudica 
 circa homines et incesta fucis lenocinantibus non sis, corruptis 
 uiolatisque quae Dei sunt peior adultera detineris. quod ornari te 
 putas, quod putas comi, inpugnatio est ista diuini operis, praeuaricatio 
 est ueritatis.

Monentis apostoli uox est: expurgate uetus fermentum, 
 ut sitis noua consparsio, sicut estis azymi: nam et

 

 


 
 pascha nostrum inmolatus est Christus. itaque festa 
 celebremus non in fermento ueteri neque in fermento 
 malitiae et nequitiae sed in azymis sinceritatis 
 et ueritatis. num sinceritas perseuerat et ueritas, 
 quando quae sincera sunt polluuntur colorum adulteriis, medicaminum 
 facis in mendacium uera mutantur? Dominus tuus dicit: 
 non potes facere capillum unum album aut nigrum: 
 et tu ad uincendam Domini tui uocem uis te esse potiorem, audaci 
 conatu et sacrilego contemptu crines tuos inficis, malo praesagio 
 futurorum capillos iam tibi flammeos auspicaris et peccas pro 
 nefas capite id est corporis parte meliore! et cum scriptum sit 
 de Domino: caput autem eius et capilli erant albi 
 uelut lana aut nix, tu execraris canitiem, detestaris alborem, 
 qui sit ad Domini caput similis !

Non metuis, oro, quae talis es, ne cum resurrectionis dies 
 uenerit, artifex tuus te non recognoscat, ad sua praemia et promissa 
 uenientem remoueat et excludat et increpans uigore censoris 
 et iudicis dicat: copus hoc meum non est nec imago haec 
 nostra est. cutem falso medicamine polluisti, crinem adultero 
 colore mutasti, expugnata est mendacio facies, figura corrupta 
 est, uultus alienus est. Deum uidere non poteris, quando oculi 
 tibi non sunt quos Deus fecit sed quos diabolus infecit. illum tu 
 sectata es, rutilos adque depictos oculos serpentis imitata es, de 
 inimico tuo compta, cum illo pariter arsura. haec, oro, non cogitanda 
 sunt Dei semis, non die semper ac nocte metuenda?

 

 


 
 uiderint quid sibi nuptae per placendi studium de coniugum solacio 
 blandiantur, quos dum in excusationem suam proferunt, ad societatem 
 criminosae consensionis adsciscunt. uirgines certe, quibus 
 hic sermo non consulit, quae se eiusmodi artibus compserint, 
 inter uirgines non putem debere numerari sed tamquam contactas 
 oues et morbidas pecudes a sancto et puro grege uirginitatis arceri, 
 ne contagio suo ceteras polluant, dum simul degunt, ne 
 perdant alias quaecumque perierunt.

Et quoniam continentiae bonum quaerimus, perniciosa quaeque 
 et infesta uitemus. nec illa praetereo, quae dum neglegentia 
 in usum ueniunt, contra pudicos et sobrios mores licentiam sibi 
 de usurpatione fecerunt. quasdam non pudet nubentibus interesse 
 et in illa lasciuientium libertate sermonum conloquia incesta miscere, 
 audire quod non decet, quod non licet dicere, obseruare 
 et esse praesentes inter uerba turpia et temulenta conuiuia, quibus 
 libidinum fomes accenditur, sponsa ad patientiam stupri, ad 
 audaciam sponsus animatur. quis illi in nuptiis locus est cui 
 animus ad nuptias non est, aut uoluptaria illic et laeta esse quae 
 possunt, ubi et studia et uota diuersa sunt? quid illic discitur, quid 
 uidetur? quantum a proposito suo uirgo deficit! quantum inpudicior, 
 quae uenerat pudica, discedit! corpore licet uirgo ac mente 
 permaneat, oculis, auribus, lingua minuit illa quod habebat.

Quid uero quae promiscuas balneas adeunt quaeque oculis ad 
 libidinem curiosis pudori ac pudicitiae corpora dicata prostituunt? 
 quae cum uiris adque uiros nudae uident turpiter ac

 


 
 uidentur, nonne ipsae inlecebram uitiis praestant? non ad corruptelam 
 et iniuriam suam desideria praesentium sollicitant et inuitant? 
 uiderit, inquis, qua illuc mente quis ueniat, mihi tantum 
 reficiendi corpusculi cura est et lauandi. non te purgat ista defensio 
 nec lasciuiae et petulantiae crimen excusat. sordidat lauatio 
 ista, non abluit, nec emundat membra sed maculat. inpudice 
 tu neminem conspicis, sed ipsa conspiceris inpudice: oculos 
 tuos turpi oblectatione non polluis, sed dum oblectas alios, ipsa 
 pollueris. spectaculum de lauacro facis, theatro sunt foediora 
 quo conuenis. uerecundia illic omnis exuitur, simul cum amictu 
 uestis honor corporis ac pudor ponitur, denotanda et contrectanda 
 uirginitas reuelatur. iam nunc considera an cum uestita 
 est uerecunda sit inter uiros talis quae ad inuerecundiam profecit 
 audacia nuditatis.

Sic ergo frequenter ecclesia uirgines suas plangit, sic ad infomes 
 earum ac detestabiles fabulas ingemescit: sic flos uirginum 
 extinguitur, honor continentiae ac pudor caeditur, gloria 
 omnis ac dignitas profanatur. sic se expugnator inimicus per 
 artes suas inserit: sic insidiis per occulta fallentibus diabolus 
 obrepit: sic dum ornari cultius, dum liberius euagari uirgines 
 uolunt, esse uirgines desinunt, furtiuo dedecore corruptae, uiduae 
 antequam nuptae, non mariti sed Christi adulterae, quam 
 fuerant praemiis ingentibus uirgines destinatae, tam magna supplicia 
 pro amissa uirginitate sensurae.

Audite itaque uirgines, ut parentem: audite quaeso uos timentem 
 pariter ac monentem: audite utilitatibus et commodis uestris 
 fideliter consulentem. estote tales quales uos Deus artifex fecit, 
 estote tales quales uos manus patris instituit: maneat in uobis

 


 
 facies incorrupta, ceruix pura, forma sincera: non inferantur 
 auribus uulnera, nec brachia includat aut colla de armillis et 
 monilibus catena pretiosa: sint a compedibus aureis pedes liberi, 
 crines nullo colore fucati, oculi conspiciendo Deo digni. celebrentur 
 lauacra cum feminis, quarum in uos pudica lauatio est. nuptiarum 
 festa inproba et conuiuia lasciua uitentur, quorum periculosa 
 contagio est. uince uestem quae uirgo es, uince aurum 
 quae carnem uincis et saeculum. non est eiusdem non posse a 
 maioribus uinci et inparem minoribus inueniri. arta et angusta 
 est uia quae ducit ad uitam, durus et arduus limes qui tendit 
 ad gloriam. per hunc uiae limitem martyres pergunt, eunt uirgines, 
 iusti quique gradiuntur. lata et spatiosa itinera uitate: 
 letales illic inlecebrae et mortiferae uoluptates: illic diabolus 
 blanditur ut fallat, adridet ut noceat, inlicit ut occidat. primus 
 cum centeno martyrum fructus est, secundus sexagenarius 
 uester est. ut aput martyras non est carnis et saeculi cogitatio 
 nec parua et lenis et delicata congressio, sic et in uobis, quarum 
 ad gratiam merces secunda est, sit et uirtus ad tolerantiam proxima. 
 non est ad magna facilis ascensus. quem sudorem perpetimur, 
 quem laborem, dum conamur ascendere colles et uertices 
 montium? quid ut ascendamus ad caelum? si praemium pollicitationis 
 adtendas, minus est quod laboras. inmortalitas perseueranti 
 datur, perpetua uita promittitur, regnum Dominus pollicetur.

Sernate, uirgines, seruate quod esse coepistis. seruate quod 
 eritis. magna uos merces habet, praemium grande uirtutis, munus 
 maximum castitatis. uultis scire quo malo careat et quid 
 boni teneat continentiae uirtus? multiplicabo, inquit mulieri

 

 


 
 Deus, tristitias tuas et gemitus tuos, et in tristitia 
 paries filios, et conuersio tua ad uirum tuum et ipse 
 tui dominabitur. uos ab hac sententia liberae estis, uos mulierum 
 tristitias et gemitus non timetis, nullus uobis de partu 
 circa filios metus est: nec maritus dominus, dominus uester et 
 caput Christus est ad instar et uicem masculi, sors uobis et condicio 
 communis est. Domini uox est illa dicentis: filii saeculi 
 huius generant et generantur: qui autem habuerint 
 dignationem saeculi illius et resurrectionis a mortuis, 
 non nubunt neque matrimonium faciunt: neque 
 enim incipiunt mori. aequales enim sunt angelis 
 Dei, cum sint filii resurrectionis. quod futuri 
 sumus, iam uos esse coepistis. uos resurrectionis gloriam in isto 
 saeculo iam tenetis, per saeculum sine saeculi contagione transitis: 
 cum castae perseueratis et uirgines, angelis Dei estis aequales. 
 tantum maneat et duret solida et inlaesa uirginitas et ut 
 coepit fortiter, iugiter perseueret nec monilium aut uestium 
 quaerat ornamenta sed morum. Deum spectet et caelum neque 
 oculos ad sublime porrectos ad carnis et mundi concupiscentiam 
 deprimat, ad terrena deponat.

Prima sententia crescere et multiplicari praecepit, secunda et 
 continentiam suasit. dum adhuc rudis mundus et inanis est, copiam 
 fecunditate generantes propagamur et crescimus ad humani 
 generis augmentum : cum iam refertus est orbis et mundus inlicit, 
 qui capere continentiam possunt spadonum more uiuentes 
 castrantur ad regnum. nec hoc iubet Dominus sed hortatur, 
 nec iugum necessitatis inponit, quando maneat uoluntatis

 

 


 
 arbitrium liberum. sed cum habitationes multas aput patrem 
 suum dicat, melioris habitaculi hospitia demonstrat. habitacula 
 ista meliora uos petitis, carnis desideria castrantes maioris gratiae 
 praemium in caelestibus obtinetis. omnes quidem qui ad diuinum 
 munus et patrium baptismi sanctificatione perueniunt 
 hominem illic ueterem gratia lauacri salutaris exponunt et innouati 
 Spiritu sancto a sordibus contagionis antiquae iterata natiuitate 
 purgantur. sed natiuitatis iteratae uobis maior sanctitas 
 et ueritas conpetit, quibus desideria iam carnis et corporis nulla 
 sunt. sola in uobis quae sunt uirtutis et spiritus ad gloriam 
 remanserunt. apostoli uox est quem Dominus uas electionis suae 
 dixit, quem ad promenda mandata caelestia Deus misit. primus 
 homo, inquit, e terrae limo, secundus e caelo: qualis 
 ille e limo, tales et qui de limo, et qualis caelestis, 
 tales et caelestes. quomodo portauimus imaginem 
 eius qui de limo est, portemus et imaginem eius 
 qui de caelo est. hanc imaginem uirginitas portat, portat 
 integritas, sanctitas portat et ueritas, portant disciplinae Dei 
 memores, iustitiam cum religione retinentes, stabiles in fide, 
 humiles in timore, ad omnem tolerantiam fortes, ad sustinendam 
 iniuriam mites, ad faciendam misericordiam faciles, fraterna 
 pace unanimes adque concordes.

Quae uos singula, o bonae uirgines, obsernare, diligere, inplere 
 debetis quae Deo et Christo uacantes ad Dominum, cui uos 
 dicastis, et maiore et meliore parte praeceditis. prouectae annis,

 

 


 
 iunioribus facite magisterium: minores natu, praebete conparibus 
 incitamentum. hortamentis uos mutuis excitate, aemulis de 
 uirtute documentis ad gloriam prouocate. durate fortiter, spiritaliter 
 pergite, peruenite feliciter. tantum mementote tunc nostri, 
 cum incipiet in uobis uirginitas honorari.