Mirarer psychicos istos, si sola luxuria tenerentur, qua 
 saepius nubunt, si non etiam ingluuie lacerarentur, qua ieiunia 
 oderunt. monstrum scilicet haberetur libido sine gula, cum duo 
 haec tam unita atque concreta sint, ut si disiungi omnino potuissent, 
 ipsi prius uentri pudenda non adhaererent. specta corpus, 
 et una regio est. denique pro dispositione membrorum 
 ordo uitiorum. prior uenter, et statim cetera saginae substructa 
 lasciuia est; per edacitatem salacitas transit. agnosco igitur 
 animalem fidem studio carnis, qua tota constat, tam multiuorantiae 
 quam multinubentiae pronam, ut merito spiritalem 
 disciplinam pro substantia aemulam in hac quoque specie continentiae 
 accuset perinde gulae frenos imbuentem per nullas 
 interdum uel seras uel aridas escas, quemadmodum et libidini 
 per unicas nuptias. piget iam cum talibus congredi, pudet 
 etiam de eis altercari quorum nec defensio uerecunda est. 
 quomodo enim protegam castitatem et sobrietatem sine taxatione 
 aduersariorum? quinam isti sint, semel nominabo: exteriores 
 et interiores botuli psychicorum. hi paracleto controuersiam 
 faciunt; propter hoc nouae prophetiae recusantur; non 
 quod alium deum praedicent Montanus et Priscilla et Maximilla, 
 nec quod Iesum Christum soluant, nec quod aliquam 
 fidei aut spei regulam euertant, sed quod plane doceant saepius 
 ieiunare quam nubere. de modo quidem nubendi iam edidimus

 
 
 
 monogamiae defensionem. nunc de castigatione uictus secunda 
 uel magis prima continentiae pugna est. arguunt nos, quod 
 ieiunia propria custodiamus, quod stationes plerumque in uesperam 
 producamus, quod etiam xerophagias obseruemus siccantes 
 cibum ab omni carne et omni iurulentia et uuidioribus quibusque 
 pomis nec quid uinositatis uel edamus uel potemus; lauacri 
 quoque abstinentiam, congruentem arido uictui. nouitatem 
 igitur obiectant, de cuius inlicito praescribant aut haeresin iudicandam, 
 si humana praesumptio est, aut pseudoprophetiam 
 pronuntiandam, si spiritalis indictio est, dum quaque ex parte 
 anathema audiamus, qui aliter adnuntiamus.

Nam quod ad ieiunia pertineat, certos dies a deo constitutos 
 opponunt, ut cum in Leuitico praecipit dominus Moysi 
 decimam mensis septimi diem placationis, sancta, inquiens, 
 erit uobis dies, et uexabitis animas uestras, et omnis 
 anima, quae uexata non fuerit in illa die, exterminabitur 
 de populo suo. certe in euangelio illos dies ieiuniis. 
 determinatos putant, in quibus ablatus est sponsus, et hos 
 esse iam solos legitimos ieiuniorum Christianorum abolitis legalibus 
 et propheticis uetustatibus. ubi uolunt enim, adgnoscunt 
 quid sapiat lex et prophetae usque ad Iohannem. itaque 
 de cetero indifferenter ieiunandum ex arbitrio, non ex imperio 
 nouae disciplinae, pro temporibus et causis uniuscuiusque; sic 
 et apostolos obseruasse, nullum aliud imponentes iugum certorum 
 et in commune omnibus obeundorum ieiuniorum, proinde 
 nec stationum, quae et ipsae suos quidem dies habeant quartae 
 feriae et sextae, passiue tamen currant, neque sub lege praecepti 
 neque ultra supremam diei, quando et orationes fere hora 
 nona concludat de Petri exemplo, quod Actis refertur. xerophagias 
 uero nouum adfectati officii nomen et proximum ethnicae 
 superstitioni, quales castimoniae Apim, Isidem et Magnam

 

 

 
 
 
 Matrem certorum eduliorum exceptione purificant, cum fides 
 libera in Christo ne Iudaicae quidem legi abstinentiam quorundam 
 ciborum debeat, semel in totum macellum ab apostolo 
 admissa, detestatore eorum qui sicut nubere prohibeant, ita 
 iubeant cibis abstinere a deo conditis. et ideo nos esse iam 
 tunc praenotatos in nouissimis temporibus abscedentes 
 a fide, intendentes spiritibus mundi seductoribus, doctrinis 
 mendaciloquorum inustam habentes conscientiam. 
 quibus, oro te, ignibus? credo, quibus nuptias saepe 
 deducimus et cenas quotidie coquimus? sic et cum Galatis nos 
 quoque percuti aiunt obseruatores dierum et mensium et annorum. 
 iaculantur interea et Esaiam pronuntiasse: non tale ieiunium 
 dominus elegit, id est non abstinentiam cibi, sed 
 opera iustitiae, quae subtexit; et ipsum dominum in euangelio 
 ad omnem circa uictum scrupulositatem compendio respondisse, 
 non his communicari hominem quae in os inferantur, sed 
 quae ex ore proferantur, cum et ipse manducaret et biberet usque 
 in notationem: ecce homo uorator et potator! sic et apostolum 
 docere, quod esca nos deo non commendet, neque 
 abundantes, si edamus, neque deficientes, si non edamus. 
 his et huiusmodi sensibus eo iam subtiliter tendunt, ut 
 unusquisque pronior uentri possit superuacua nec adeo necessaria 
 existimare sublati uel deminuti uel demorati cibi officia, praeponente 
 scilicet deo iustitiae et innocentiae opera. et scimus, 
 quales sint carnalium commodorum suasoriae, quam facile dicatur: 
 opus est de totis praecordiis credam, diligam deum et 
 proximum tamquam me. in his enim duobus praeceptis tota 
 lex pendet et prophetae, non in pulmonum et intestinorum 
 meorum inanitate.

Itaque nos hoc prius affirmare debemus quod occulte subrui 
 periclitatur, quantum ualeat apud deum inanitas ista, et ante 
 omnia, unde ratio ipsa processerit hoc modo promerendi deum. 
 tunc enim agnoscetur obseruationis necessitas, cum eluxerit 
 rationis auctoritas a primordio recensendae. acceperat Adam 
 a deo legem non gustandi de arbore agnitionis boni et mali, 
 moriturus si gustasset. uerum et ipse tunc in psychicum reuersus 
 post ecstasin spiritalem, in qua magnum illud sacramentum 
 in Christum et ecclesiam prophetauerat, nec iam 
 capiens quae erant spiritus, facilius uentri quam deo cessit, 
 pabulo potius quam praecepto annuit, salutem gula uendidit. 
 manducauit denique et periit, saluus alioquin, si uni arbusculae 
 ieiunare maluisset; ut iam hinc animalis fides semen suum 
 recognoscat exinde deducens carnalium adpetitionem et spiritalium 
 recusationem. teneo igitur a primordio homicidam 
 gulam tormentis atque suppliciis inediae puniendam, etiamsi 
 deus nulla ieiunia praecepisset. ostendens tamen, unde sit 
 occisus Adam, mihi reliquerat intellegenda remedia offensae, 
 qui offensam demonstrarat. ultro cibum, quibus modis quibusque 
 temporibus potuissem, pro ueneno deputarem et antidotum 
 famem sumerem, per quam purgarem mortis a primordio 
 causam in me quoque cum ipso genere transductam, certus 
 hoc deum uelle cuius contrarium noluit satisque confidens placituram 
 illi continentiae curam, a quo damnatam comperissem 
 incontinentiae culpam. porro, cum et ipse ieiunium mandet 
 et animam conquassatam proprie utique cibi angustiis sacrificium 
 appellet, quis iam dubitabit omnium erga uictum macerationum 
 hanc fuisse rationem, qua rursus interdicto cibo et 
 obseruato praecepto primordiale iam delictum expiaretur, ut 
 homo per eandem materiam causae satis deo faciat per quam 
 offenderat id est per cibi interdictionem, atque ita salutem

 

 
 
 
 aemulo modo redaccenderet inedia, sicut extinxerat sagina, pro 
 unico inlicito plura licita contemnens?

Haec ratio seruabatur apud prouidentiam dei pro temporibus 
 omnia modulantis, ne quis ex diuerso ad deiciendam 
 propositionem nostram, cur ergo, dicat, non statim deus aliquam 
 uictus constituit castigationem, quin immo et auxit permissionem? 
 nam in primordio quidem herbidum solummodo et 
 arboreum homini pabulum addixerat: ecce dedi uobis omne 
 faenum sementiuum seminans semen quod est super 
 terram, et omne lignum quod habet in semetipso 
 fructum seminis sementiui uobis erit in escam. postea 
 uero ad Noe enumerata subiectione omnium bestiarum terrae 
 et uolatilium caeli et mouentium in terra et piscium maris 
 et omnis serpentis, erunt, inquit, uobis in escam: uelut 
 holera faeni dedi uobis uniuersa, uerum carnem in 
 sanguine animae suae non edetis. nam et hoc ipso, 
 quod eam solam carnem esui eximit, cuius anima non per 
 sanguinem effunditur, omnis reliquae carnis usum concessisse 
 manifestum est. ad haec respondemus non competisse onerari 
 hominem aliqua adhuc abstinentiae lege, qui cum maxime 
 tam leuem interdictionem unius scilicet pomi tolerare non 
 potuit; remissum itaque illum libertate ipsa corroborandum. 
 aeque post diluuium in reformatione generis humani suffecisse 
 unam interim legem a sanguine abstinendi permisso usu ceterorum. 
 iam enim iudicium dominus ostenderat per diluuium, 
 adhuc etiam comminatus fuerat per exquisitionem sanguinis 
 de manu fratris et de manu bestiae omnis. itaque iustitiam 
 iudicii praeministrans materiam libertatis emisit per ueniam 
 supparans disciplinam, permittens omnia, ut demeret quaedam, 
 plus exacturus, si plus commisisset, abstinentiam imperaturus, 
 cum indulgentiam praemisisset, quo magis, ut diximus,

 

 
 
 
 primordiale delictum expiaretur maioris abstinentiae operatione in 
 maioris licentiae occasione.

Denique ubi iam et familiaris populus allegi deo coepit 
 et restitutio hominis imbui potuit, tunc leges disciplinaeque 
 omnes impositae, etiam quae decerperent uictum, ademptis 
 quibusdam ueluti immundis, quo facilius aliquando ieiunia toleraret 
 homo perpetua in quibusdam abstinentia usus. nam 
 et primus populus primi hominis resculpserat crimen pronior 
 uentri quam deo deprehensus, cum de duritia Aegyptiae seruitutis 
 ualida manu dei et sublimi brachio ereptus dominus 
 eius uisus est, terrae lacte et melle mananti destinatus, statim 
 autem solitudinis incopiosae circumspectu scandalizatus, saturitatis 
 Aegyptiae detrimenta suspirans in Moysen et Aaron 
 mussitauit: utinam obiissemus percussi a domino in 
 terra Aegypti, quando super ollas carnium sedebamus 
 et panes in plenitudinem comedebamus. quomodo 
 eduxisti nos in haec deserta ad interficiendam synagogam 
 istam fame? eadem uentris praelatione deploraturus 
 erat eosdem duces suos et dei arbitros, quos desiderio carnis 
 et recordatu Aegyptiarum copiarum exacerbabat. quis nos 
 uescet carne? uenerunt in mentem nobis pisces quos 
 in Aegypto edebamus gratis, et cucumeres et pepones 
 et porri et cepe et allia. at nunc anima nostra arida, 
 nihil nisi manna uident oculi nostri. ita et illis xerophagiae 
 panis angelici displicebant, allium potius et cepe quam 
 caelum fragrare malebant. et ideo tam ingratis gratiora et 
 esculentiora quaeque detracta sunt, puniendae simul gulae et 
 exercendae continentiae causa, ut illa damnaretur, ista erudiretur.

Nunc si temere rationes castigati a deo uictus et castigandi 
 propter deum a nobis ad primordiorum experimenta reuocauimus, 
 conscientiam communem consulamus. ipsa natura 
 enuntiabit, quales nos ante pabulum et potum in uirgine adhuc 
 saliua exhibere consuerit rebus dumtaxat sensu agendis, 
 quo diuina tractantur, si multo pollentioris mentis, si multo 
 uiuacioris cordis, quam cum totum illud domicilium interioris 
 hominis escis stipatum, uinis inundatum, decoquendis iam stercoribus 
 exaestuans praemeditatorium efficitur latrinarum, in quo 
 plane nihil tam in proximo supersit quam ad lasciuiam sapere. 
 manducauit populus et bibit, et surrexerunt ludere. 
 intellege sanctae scripturae uerecundiam: lusum nisi impudicum 
 non denotasset. ceterum quotusquisque meminerit religionis 
 occupatis memoriae locis, impeditis sapientiae membris? nemo 
 ita ut decet, ita ut par est, ita ut utile est, recordabitur dei 
 eo in tempore, quo ipsum sibi hominem excidere sollemne est. 
 omnem disciplinam uictus aut occidit aut uulnerat. mentior, 
 si non dominus ipse obliuionem sui exprobrans Israeli causam 
 plenitudini reputat. incrassatus est dilectus et pinguefactus 
 et dilatatus est, et dereliquit deum, qui fecit 
 eum, et abscessit a domino salutificatore suo. denique 
 in eodem Deuteronomio eandem causam praecaueri iubens, 
 ne, inquit, cum manducaueris et biberis et domos optimas 
 aedificaueris, ouibus et bubus tuis multiplicatis 
 et argento et auro extollatur cor tuum et obliuiscaris 
 domini dei tui. praeposuit corruptelae diuitiarum edacitatis 
 enormitatem, cui ipsae diuitiae procurant. per illam scilicet 
 incrassatum erat cor populi, ne oculis uideret et auribus audiret 
 et corde coniceret adipibus obstructo, quas nominatim esui 
 abstulit dedocens hominem saginae studere. ceterum cui cor 
 erectum potius inueniebatur quam impinguatum, qui

 

 
 
 
 quadraginta diebus totidemque noctibus supra humanae naturae facultatem 
 ieiunium perennauit spiritali fide uirtutem subministrante, 
 et uidit oculis dei gloriam et audiuit auribus dei 
 uocem et corde coniecit dei legem iam tunc docentis non in 
 solo pane uiuere hominem, sed in omni uerbo dei, cum quidem 
 nec ipsum Moysen deo pastum inediamque eius nomine 
 saginatam constanter contemplari ualeret pinguior populus. 
 merito igitur etiam in carne se dominus ei ostendit collegae 
 ieiuniorum suorum, non minus et Heliae. nam et Helias hoc 
 primum, quod famem fuerat imprecatus, satis iam se ieiuniis 
 uouerat. uiuit, inquit, dominus, cui adsisto in conspectu 
 eius, si erit ros istis annis et imber. dehinc minantem 
 Iezabel fugiens post unicum pabulum et potum, quem ab angelo 
 expergefactus inuenerat, et ipse quadraginta diebus et 
 noctibus uacuo uentre, arido ore peruenit in montem Choreb, 
 ubi cum in speluncam deuertisset, quam familiari congressu 
 dei exceptus est! quid tu Helia hic? multo amicior ista 
 uox quam Adam ubi es? illa enim pasto homini minabatur, 
 ista ieiuno blandiebatur. tanta est circumscripti uictus. 
 praerogatiua, ut deum praestet homini contubernalem, parem 
 reuera pari. si enim deus aeternus non esuriet, ut testatur 
 per Esaiam, hoc erit tempus, quo homo deo adaequetur, cum 
 sine pabulo uiuit.

Processimus itaque iam ad exempla, uti reuoluamus utilitatis 
 efficacia potestates istius officii, quod etiam iratum deum 
 homini reconciliat. deliquerat Israel in aquatione apud Maspha 
 congregatus a Samuele, sed ita statim delictum ieiunio diluit, 
 ut periculum proelii simul fugerit. cum maxime Samuel offerebat 
 holocaustum (in nullo magis procuratam audimus dei 
 clementiam quam in abstinentia populi) et allophyli proelio admouebant, 
 ibidem dominus intonuit uoce magna super

 

 
 
 
 allophylos, et confusi sunt et corruerunt in conspectu Israelis, 
 et processerunt uiri Israel ex Maspha et persecuti sunt allophylos 
 et usque Bethor ceciderunt, pastos impasti, armatos 
 inermes. hae erunt uires ieiunantium deo. caelum pro eiusmodi 
 militat. habes formam praesidii etiam spiritalibus bellis 
 necessariam. perinde cum rex Assyriorum Sennacherib compluribus 
 iam ciuitatibus captis Israeli per Rapsacen blasphemias 
 et minas intentaret, nihil aliud illum a proposito in 
 Aethiopias auertit. dehinc quid aliud centum et octoginta 
 quatuor milia de exercitu eius per angelum absumpsit quam 
 Ezechiae regis humiliatio? siquidem duritia hostis adnuntiata 
 uestem scidit, saccum induit eodemque habitu seniores sacerdotum 
 ad deum per Esaiam adire iussit utique ieiunio preces 
 prosequente. neque enim cibi tempus in periculo nec saturitatis 
 cultus in sacco. semper inedia maeroris sequela est 
 sicut laetitia accessio saginae. per hanc maeroris sequelam 
 et inediam etiam ciuitas illa peccatrix Niniue de exitio praedicato 
 liberatur. satis enim paenitentia scelerum commendauerat 
 ieiunium triduo functam, etiam pecudibus enectis, quibus 
 iratus deus non erat. Sodoma quoque et Gomorra euasissent, 
 si ieiunassent. hoc remedium agnoscit et Achab. cum illi 
 post transgressionem et idololatriam et necem Nabuthae propter 
 uineam interempti a Iezabel exprobrasset Helias: qualiter 
 occidisti et hereditatem possedisti: in loco quo 
 sanguinem Nabuthae canes delinxerant, tuum quoque 
 delinguent, destituit semetipsum et saccum carni suae imposuit 
 et ieiunauit et dormiuit in sacco. et tunc sermo domini 
 ad Heliam: uidisti ut reueritus sit Achab a facie 
 mea: pro eo, quod reueritus est, non superducam

 

 
 
 
 laesuram in diebus ipsius, sed in diebus filii eius superducam 
 eam, qui non erat ieiunaturus. ita ieiunium in 
 deum reuerentiae opus est, per quod Anna quoque ambiens 
 uxor Helcanae retro sterilis impetrauit facile a deo inanem 
 cibo uentrem filio implere et quidem propheta. sed non modo 
 naturae mutationem aut periculorum auersionem aut delictorum 
 obliterationem, uerum etiam sacramentorum agnitionem ieiunia 
 de deo merebuntur. aspice Danielis exemplum. circa somnium 
 regis Babylonis omnes turbantur sophistae, negant ultra de 
 praestantia humana posse cognosci. solus Daniel deo fidens 
 et sciens, quid ad demerendam dei gratiam faceret, spatium 
 tridui postulat, cum sua fraternitate ieiunat, atque ita orationibus 
 commendatis et ordinem et significationem somnii per 
 omnia instruitur, tyranni sophistis parcitur, deus glorificatur, 
 Daniel honoratur, non minorem dei gratiam et postea quoque 
 relaturus anno primo regis Darii, cum ex recogitatu praedicatorum 
 temporum ab Hieremia dedit faciem suam deo in ieiuniis 
 et sacco et cinere. nam et angelus missus ad eum hanc 
 statim professus est causam diuinae dignationis: ueni, inquit, 
 demonstrare tibi, quatenus miserabilis es, ieiunando scilicet. 
 si deo miserabilis, leonibus in lacu fuerat horribilis, ubi 
 quidem illi sex diebus ieiunanti prandium angelus procurauit.

Reddimus et cetera. ad noua enim nunc documenta properamus. 
 in limine euangelii Anna prophetis, filia Phanuelis, 
 quae infantem dominum et agnouit et multa super eo praedicauit 
 expectantibus redemptionem Israelis, post egregium 
 titulum ueteris et uniuirae uiduitatis ieiuniorum quoque testimonio 
 augetur, ostendens, in quibus officiis adsideri ecclesiae 
 debeat, et a nullis magis intellegi Christum quam semel nuptis 
 et saepe ieiunis. ipse mox dominus baptisma suum, et in 
 suo omnium, ieiuniis dedicauit habens efficere panes ex lapidibus, 
 etiam Iordanem uino fortasse manare, si ita uorator et 
 potator fuisset. immo nouum hominem in ueteris sugillationem

 

 
 
 
 uirtute fastidiendi cibi initiabat, ut eum diabolo rursus per 
 escam temptare quaerenti fortiorem fame tota ostentaret. prae- 
 - stituit exinde ieiuniis legem sine tristitia transigendis. cur 
 enim triste, quod salutare? docuit etiam aduersus diriora daemonia 
 ieiuniis proeliandum. quid enim mirum, si eadem operatione 
 spiritus iniquus educitur, qua sanctus inducitur? denique, 
 ut in centurionem Cornelium necdum tinctum dignatio 
 spiritus sancti cum charismate insuper prophetiae festinasset, 
 ieiunia eius legimus exaudita. puto autem et apostolus in secunda 
 Corinthiorum inter labores suos et pericula et incommoda 
 post famem ac sitim ieiunia quoque plurima enumerat.

Principalis haec species in castigatione uictus potest iam 
 de inferioribus quoque abstinentiae operationibus praeiudicare 
 ut et ipsis pro modo utilibus aut necessariis. nam exceptio 
 eduliorum quorundam portionale ieiunium est. inspiciamus 
 igitur et xerophagiarum nouitatem aut uanitatem, si non et in 
 his tam antiquissimae quam efficacissimae religionis operatio 
 est. redeo ad Danielem et fratres eius leguminum pabulum 
 et aquae potum ferculis et oenophoris regiis praeferentes atque 
 exinde formosiores, ne qui de specie quoque corpusculi metuat, 
 . ceterum spiritu insuper cultos. dedit enim deus adolescentulis 
 scientiam et intellegentiam in omni litteratura et Danieli in 
 omni uerbo et in somniis et in omni sophia, qua hoc ipsum 
 quoque saperet, quibus modis de deo impetraretur agnitio sacramentorum. 
 anno denique tertio Cyri regis Persarum cum in 
 recogitatum incidisset uisionis, aliam formam humiliationis 
 prospexit. in illis, inquit, diebus ego Daniel eram lugens 
 per tres hebdomadas, panem suauem non edi, caro et 
 uinum non introierunt in os meum, oleo unctus non 
 sum, donec consummarentur tres hebdomades, quibus 
 transactis angelus emissus est taliter alloquens: Daniel, homo 
 es miserabilis, ne timueris, quoniam ex die prima, 
 qua dedisti animam tuam recogitatui et humiliationi

 

 
 
 
 coram deo, exauditum est uerbum tuum, et ego introiui 
 uerbo tuo. ita xerophagiarum miseratio et humiliati 
 metum expellunt et aures dei aduertunt et occultorum compotes 
 faciunt. reuertor etiam ad Heliam. cum corui illum 
 pane et carne saturare consuessent, cur postmodum apud Bersabe 
 Iudaeae excitato ei de somno quidam ille angelus sine 
 dubio panem solum et aquam obtulit? defecerant corui, qui 
 eum liberalius pascerent, an difficile angelo fuerat aliquem 
 alicunde de conuiuio regis ministrum cum instructissimo ferculo 
 raptum ad Heliam transferre, sicut Danieli in lacu 
 leonum esurienti prandium metentium exhibitum est? sed 
 constitui oportebat exemplum docens in tempore pressurae et 
 persecutionis et cuiuscunque circumstantiae xerophagiis esse 
 uiuendum. tali uictu Dauid exomologesin suam expressit cinerem 
 quidem edens uelut panem, id est panem uelut cinerem 
 aridum et sordidum, potum uero fletu miscens utique pro uino. 
 habet enim et abstinentia uini suos titulos, quae et Samuelem 
 deo uouerat et Aaronem consecrarat. nam de Samuele mater, 
 et uinum, inquit, et ebriamen non bibet; talis enim et 
 ipsa deum orabat. et dominus ad Aaron: uinum et siceram 
 non bibetis, tu et filius tuus post te, si quandoingrediemini 
 tabernaculum uel ascendetis ad altare, et 
 non moriemini. adeo morientur qui non sobrii in ecclesia 
 ministrauerint. sic et Israeli proximo exprobrat et potum: 
 dabatis sanctificatis meis uinum. et haec autem strictura 
 potus xerophagiae portio est. quamquam ubi abstinentia 
 uini aut a deo exigitur aut ab homine uouetur, illic intellegatur 
 etiam pabuli pressura formam praestruens potui. qualis enim 
 esus, talis et potus. uerisimile non est, ut quis dimidiam 
 gulam deo immolet, aquis sobrius et cibis ebrius. an autem

 

 
 
 
 et apostolus xerophagias norit, qui maiora celebrauerat, sitim 
 et famem et multa ieiunia, qui ebrietates et comessationes recusauerat, 
 uel de discipulo Timotheo argumenti satis est, quem 
 propter stomachum et adsiduas imbecillitates modico uino 
 monens uti, quo ille non ex institutione, sed ex deuotione 
 abstinebat (ceterum stomacho magis consuetudo prodesset), hoc 
 ipso abstinentiam uini dignam deo suasit, quam ex necessitate 
 dissuasit.

Aeque stationes nostras ut indictas, quasdam uero et in 
 serum constitutas nouitatis nomine incusant, hoc quoque munus 
 et ex arbitrio obeundum esse dicentes et non ultra nonam 
 detinendum, de suo scilicet more. sed quod pertineat ad indictionis 
 quaestionem, semel pro omnibus causis respondebo. 
 nunc ad proprium huius speciei articulum, de modo temporis 
 dico, de ipsis prius expostulandum, unde hanc formam nona 
 i dirimendis stationibus praescribant. si, qua Petrus et qui cum 
 eo ad horam nonam orationis templum introgressi leguntur, 
 quis mihi probabit illos ea die statione functos, ut horam nonam 
 ad clausulam et expunctionem stationis interpretetur? 
 atqui facilius inuenias Petrum hora sexta capiendi cibi causa 
 prius in superiora ad orandum ascendisse, quo magis sexta 
 diei finiri officio huic possit, quae illud absolutura post orationem 
 uidebatur. porro cum in eodem commentario Lucae et 
 tertia hora orationis demonstretur, sub qua spiritu sancto initiati 
 pro ebriis habebantur, et sexta, qua Petrus ascendit in 
 superiora, et nona, qua templum sunt introgressi, cur non 
 intellegamus salua plane indifferentia semper et ubique et omni 
 tempore orandi tamen tres istas horas ut insigniores in rebus 
 humanis, quae diem distribuunt, quae negotia distinguunt, quae

 

 
 
 
 publice resonant, ita et sollemniores fuisse in orationibus di-. 
 uinis? quod etiam suadet Danielis quoque argumentum ter. 
 die orantis, utique per aliquarum horarum exceptionem, non 
 aliarum autem quam insigniorum, exinde apostolicarum, tertiae, 
 sextae, nonae. hinc itaque et Petrum dicam ex uetere potius 
 usu nonam obseruasse tertio orantem supremae orationis munere. 
 haec autem propter illos qui se putant ex forma Petri 
 agere, quam ignorant; non quasi respuamus nonam, cui et 
 quarta sabbati et sexta plurimum fungimur, sed quia eorum 
 quae ex traditione obseruantur tanto magis dignam rationem 
 adferre debemus, quanto carent scripturae auctoritate, donec 
 aliquo caelesti charismate aut confirmentur aut corrigantur. 
 et si qua, inquit, ignoratis, dominus uobis reuelabit. 
 itaque seposito confirmatore omnium istorum paracleto, duce 
 uniuersae ueritatis, an dignior apud nos ratio adferatur nonam 
 obseruandi require, ut etiam Petro ea ratio deputanda sit, si 
 statione tunc functus est. uenit enim de exitu domini, quem 
 etsi semper commemorari oportet sine differentia horarum, 
 impressius tamen tum ei secundum ipsum stationis uocabulum 
 addicimur. nam et milites numquam immemores sacramenti 
 magis stationibus parent. itaque in eam usque horam celebranda 
 pressura est, in qua a sexta contenebratus orbis defuncto 
 domino lugubre fecit officium, ut tunc et nos reuertamur 
 ad iucunditatem, cum et mundus recepit claritatem. hoc si 
 magis ad religionem sapit Christianam, dum magis Christi 
 gloriam celebrat, possum aeque serae stationis ex eodem rei 
 ordine statum figere, ut ieiunemus ad serum expectantes tempus 
 dominicae sepulturae, cum Ioseph postulatum detulit corpus 
 et condidit. inde et irreligiosum est ante famulorum carnem 
 refrigerari quam domini. sed hactenus haec ex argumentationum

 

 
 
 
 prouocatione commiserim coniecturas coniecturis et tamen puto 
 fidelioribus repercutiens. uideamus, an aliquid tale nobis de 
 uetustatibus quoque patrocinetur. in Exodo habitus ille Moysis 
 aduersus Amalech orationibus proeliantis usque in occasum 
 perseuerans nonne statio fuit sera? legum Naue debellantem 
 Amorrhaeos prandisse illa die existimamus qua ipsis elementis 
 stationem imperauit? stetit sol in Gabaon et luna in 
 Aialon, stetit sol et luna in statione, donec ultus est 
 populus de inimicis suis, et stetit sol medio caelo. ut 
 autem accedebat in occasum et finem diei unius, non 
 fuit dies talis retro et in nouissimo, utique tam prolixus, 
 ut, inquit, exaudiret deus hominem, parem scilicet solis, 
 instantem tam diu in officio, stationem etiam sera longiorem. 
 certe Saul et ipse in proelio constitutus manifeste munus istud 
 indixit: maledictus homo, qui ederit panem ad uesperam 
 usque, dum ulciscar de inimico meo, et non gustauit 
 totus populus eius, et tota terra prandebat. 
 tantam autem deus praestitit auctoritatem edicto stationis 
 illius, ut Ionathan, filius Saulis, quamquam ignarus ieiunationis 
 in serum definitae gustum mellis admiserat, et forte mox de 
 delicto sit traductus et uix per precem populi periculo exemptus. 
 gulae enim licet simplicis reus fuerat. sed et Daniel anno 
 primo regis Darii, cum ieiunus in sacco et cinere exomologesin 
 deo ageret, et adhuc, inquit, loquente me in oratione, 
 ecce uir, quem uideram in somnis initio, uelociter 
 uolans appropinquauit mihi quasi hora uespertini sacrificii. 
 haec erit statio sera quae ad uesperam ieiunans pinguiorem 
 orationem deo immolat.

Omnia autem ista credo ignota eis, qui ad nostra turbantur, 
 aut sola forsitan lectione, non etiam intentione

 

 
 
 
 comperta secundum maiorem uim imperitorum apud gloriosissimam 
 scilicet multitudinem psychicorum. propterea per singulas direximus 
 species ieiunationum, xerophagiarum, stationum, ut, 
 dum recensemus secundum utriusque testamenti paraturam, 
 . quantum proficiant recusati uel recisi uel retardati pabuli officia, 
 eos retundamus, qui haec uelut uacantia infirmant, item dum 
 pariter ostendimus, quo semper in ordine fuerint religionis, eos 
 reuincamus, qui haec ut noua accusant; nec nouum enim quod 
 semper nec uacuum quod utile. sed et illud in medio est, 
 quaedam ex his officiis a deo homini imperata legem constituisse, 
 quaedam ab homine deo oblata uotum expunxisse. tamen 
 et uotum, cum a deo acceptatum est, legem in posterum facit. 
 per auctoritatem acceptatoris; exinde enim faciendum mandauit 
 qui factum comprobauit. itaque et hinc in alia specie altercatio 
 diuersae partis obducitur, cum dicunt: aut pseudoprophetia est, 
 si spiritalis uox sollemnia ista constituit, aut haeresis, si humana ! 
 praesumptio adinuenit. eam enim formam reprehendentes, qua 
 et uetera decucurrerunt, et ex ea retorquentes, quae et aduersarii 
 ueterum aduersus illa poterunt retractare, aut et illa recusare 
 debebunt aut exerta ista suscipere; necessarie maxime 
 cum et ista, a quocumque institutore sunt siue spiritali siue 
 tantum fideli, eidem deo currant, cui et uetera. indubitate 
 enim et haeresis et pseudoprophetia diuinitatis diuersitate iudicabuntur 
 apud nos omnes unici dei creatoris et Christi eius 
 antistites, adeoque indifferenter hanc partem defendo illis offerens 
 in quo uelint gradum figere. spiritus diaboli est, dicis, 
 o psychice. et quomodo dei nostri officia indicit nec alii offerenda 
 quam deo nostro? aut contende diabolum cum deo facere 
 nostro aut satanas paracletus habeatur. sed hominem antichristum 
 adfirmas; hoc enim uocantur haeretici nomine penes 
 Iohannem. et quomodo, quisquis ille est, in Christo nostro 
 haec erga dominum nostrum officia disposuit, cum et antichristi 
 erga deum, aduersum nostrum processerint Christum?

 

 

 
 
 
 quo itaque putas laterum confirmatum apud nos spiritum, cum 
 imperat an cum probat, quae deus noster et imperauit semper 
 et probauit? sed rursus palos terminales figitis deo, sicut de 
 gratia, ita de disciplina, sicut de charismatibus, ita et de sollemnibus, 
 ut perinde officia cessauerint, quemadmodum et 
 beneficia eius, atque ita negetis usque adhuc eum munia imponere, 
 quia et hic lex et prophetae usque ad Iohannem. 
 superest ut totum auferatis, quantum in uobis, tam otiosum.

Iam enim et in ista specie ditati saturatique regnatis, 
 non delicta incursantes, quae ieiuniis elimentur, nec reuelationum 
 scientia indigentes, quae xerophagiis extorqueantur, 
 nec bella propria metuentes, quae stationibus discutiantur. 
 ut ab Iohanne paracletus obmutuisset, et ipsi nobis prophetae 
 in hanc maxime causam extitissemus, iam non dico ad exorandam 
 dei iram nec ad impetrandam tutelam eius aut gratiam, 
 sed ad praemuniendam per nosmet ipsos nouissimorum temporum 
 condicionem indicentes omnem Tonueivoippovrjariv , cum carcer 
 ediscendus et fames ac sitis exercendae et tam inediae quam 
 anxii uictus tolerantia usurpanda sit, ut in carcerem talis introeat 
 Christianus, qualis inde prodisset, non poenam illic passurus, 
 sed disciplinam, nec saeculi tormenta, sed sua officia, 
 eoque fidentior processurus ad certamen e custodia abusus 
 nihil habens carnis, sic ut nec habeant tormenta materiam, 
 cum sola et arida sit cute loricatus, et contra ungulas corneus, 
 praemisso iam sanguinis suco tamquam animae impedimentis, 
 properante iam et ipsa, quae iam saepe ieiunans mortem de 
 proximo norit. plane uestrum est in carceribus popinas exhibere 
 martyribus incertis, ne consuetudinem quaerant, ne 
 taedeat uitae, ne noua abstinentiae disciplina scandalizentur, 
 quam nec ille Pristinus uester non Christianus martyr adtigerat, 
 quem ex facultate custodiae liberae aliquamdiu fartum,

 

 
 
 
 omnibus balneis quasi baptismate melioribus et omnibus luxuriae 
 secessibus quasi ecclesia secretioribus et omnibus uitae 
 istius inlecebris quasi aeterna dignioribus hoc puto obligatum 
 mori uellet, postremo ipso tribunalis die luce summa condito 
 mero tamquam antidoto praemedicatum ita eneruastis, ut 
 paucis ungulis titillatus (hoc enim ebrietas sentiebat) quem 
 dominum confiteretur interroganti praesidi respondere non potuerit 
 amplius, atque ita de hoc iam extortus, cum singultus 
 et ructus solos haberet, in ipsa negatione discessit. ideo sobrietatis 
 disciplinam qui praedicant, pseudoprophetae, ideo haeretici, 
 qui obseruant. quid ergo cessatis paracletum, quem in 
 Montano negatis, in Apicio credere?

Praescribitis constituta esse sollemnia huic fidei scripturis 
 uel traditione maiorum nihilque obseruationis amplius 
 adiciendum ob illicitum innouationis. state in isto gradu, si 
 potestis. ecce enim conuenio uos et praeter pascha ieiunantes 
 citra illos dies, quibus ablatus est sponsus, et stationum semiieiunia 
 interponentes, et uos interdum pane et aqua uictitantes, 
 ut cuique uisum est. denique respondetis haec ex arbitrio 
 agenda, non ex imperio. mouistis igitur gradum excedendo 
 traditionem, cum quae non sunt constituta obitis. quale 
 est autem, ut tuo arbitrio permittas, quod imperio dei non 
 das? plus humanae licebit uoluntati quam diuinae potestati? 
 ego me saeculo, non deo liberum memini. sic meum est ultro 
 officium facere domino, sic indicere illius est. non tantum 
 obsequi ei debeo, sed et adulari; illud enim imperio eius, hoc 
 arbitrio meo praesto. bene autem, quod et episcopi uniuersae 
 plebi mandare ieiunia adsolent, non dico de industria stipium 
 conferendarum, ut uestrae capturae est, sed interdum et ex 
 aliqua sollicitudinis ecclesiasticae causa. itaque si et ex 
 hominis edicto et in unum omnes \'tCl\'itEtVoą\'póV\'tjatv agitatis,

 

 
 
 
 quomodo in nobis ipsam quoque unitatem ieiunationum et xerophagiarum 
 et stationum denotatis? nisi forte in senatus consulta 
 et in principum mandata coitionibus opposita delinquimus. 
 spiritus sanctus, cum in quibus uellet terris et per quos uellet 
 praedicaret, ex prouidentia imminentium siue ecclesiasticarum 
 temptationum siue mundialium plagarum, qua paracletus id 
 est aduocatus ad exorandum iudicem dicitur, huiusmodi officiorum 
 remedia mandabat, puta, nunc ad exercendam sobrietatis 
 et abstinentiae disciplinam; hunc qui recipimus, necessario 
 etiam quae tunc constituit obseruamus. aspice ad Iudaicos 
 fastos et inuenies nihil nouum, si, quae patribus sunt praecepta, 
 omnis deinceps posteritas hereditaria religione custodit. 
 aguntur praeterea per Graecias illa certis in locis concilia ex 
 uniuersis ecclesiis, per quae et altiora quaeque in commune 
 tractantur, et ipsa repraesentatio totius nominis Christiani 
 magna ueneratione celebratur. et hoc quam dignum fide 
 auspicante congregari undique ad Christum! uide, quam 
 bonum et quam iucundum habitare fratres in unum! 
 ! hoc tu psallere non facile nosti, nisi quo tempore cum compluribus 
 cenas. conuentus autem illi stationibus prius et ieiunationibus 
 operati dolere cum dolentibus et ita demum congaudere 
 gaudentibus norunt. si et ista sollemnia, quibus tunc praesens 
 patrocinatus est sermo, nos quoque in diuersis prouinciis fungimur 
 in spiritu inuicem repraesentati, lex est sacramenti.

Horum igitur tempora obseruantes et dies et menses et 
 annos galaticamur? plane, si Iudaicarum caeremoniarum, si 
 legalium sollemnitatum obseruantes sumus; illas enim apostolus 
 dedocet compescens ueteris testamenti in Christo sepulti perseuerantiam 
 et noui sistens. quod si noua conditio in Christo, 
 noua et sollemnia esse debebunt: aut si omnem in totum

 

 
 
 
 deuotionem temporum et dierum et mensium et annorum erasit 
 apostolus, cur pascha celebramus annuo circulo in mense 
 primo? cur quinquaginta exinde diebus in omni exultatione decurrimus? 
 cur stationibus quartam et sextam sabbati dicamus 
 et ieiuniis parasceuen? quamquam uos etiam sabbatum, si 
 quando, continuatis, numquam nisi in pascha ieiunandum secundum 
 rationem alibi redditam. nobis certe omnis dies etiam 
 uulgata consecratione celebratur. nec ergo apud apostolum 
 differentiae ratio, distinguentem noua et uetera. sed et hic 
 inaequalitas uestra ridebitur, cum uetustatum formam nobis 
 exprobratis in quo causam nouitatis accusatis.

Reprobat etiam illos qui iubeant cibis abstinere, sed de 
 prouidentia spiritus sancti, praedamnans iam haereticos perpetuam 
 abstinentiam praecepturos ad destruenda et despicienda 
 opera creatoris, quales inueniam apud Marcionem, apud Tatianum, 
 apud Iouem, hodiernum de Pythagora haereticum, non . 
 apud paracletum. quantula est enim apud nos interdictio ciborum? 
 duas in anno hebdomadas xerophagiarum nec totas, 
 exceptis scilicet sabbatis et dominicis, offerimus deo abstinentes 
 ab eis quae non reicimus, sed differimus. atqui ad Romanos 
 scribens uos nunc compungit detractatores\' huius officii. ne . 
 propter pabulum solueritis, inquit, opus dei. quod opus? 
 de quo ait: bonum est carnem non edere et uinum non 
 potare. nam qui in istis seruit, placabilis et propitiabilis deo 
 nostro est. quidam credit omnia manducanda esse, 
 quidam autem infirmus holera uescitur; qui manducat, 
 ne nullificet non manducantem. tu quis es, qui alienum 
 seruum iudicas? et qui manducat et qui non manducat, 
 deo agit gratias. cum autem humano arbitrio 
 uetet controuersiam fieri, quanto magis diuino? ita sciebat

 

 
 
 
 quosdam castigatores et interdictores uictus incusare, qui ex 
 fastidio, non qui ex officio abstinerent, probare uero qui in 
 honorem, non qui in conuicium creatoris. et si claues macelli 
 tibi tradidit permittens esui omnia ad constituendam idolothytorum 
 exceptionem, non tamen in macello regnum dei inclusit. 
 nec enim, inquit, esus aut potus est dei regnum, et, 
 esca nos deo non commendat, non ut de arida dictum 
 putes, sed potius de uncta et accurata, siquidem subiciens: nec 
 si manducauerimus, abundabimus, nec si non manducauerimus, 
 deficiemus, tibi magis intonat, qui abundare te 
 existimas, si edas, et deficere, si non edas, et ideo ista detractas. 
 dominum quoque quam indigne ad tuam libidinem interpretaris 
 passim manducantem et bibentem, sed puto, quod etiam ieiunarit, 
 qui beatos non saturatos, sed esurientes et sitientes pronuntiarit, 
 qui escam profitebatur, non quam discipuli existimarant, sed 
 paterni operis perfectionem, docens operari escam quae permanet 
 in uitam aeternam, in ordinaria etiam oratione panem 
 mandans postulandum, non et Attalicas diuitias. sic et Esaias 
 non negauit deum elegisse ieiunium, sed quale non elegerit 
 enumerauit. in diebus enim, inquit, ieiuniorum uestrorum 
 inueniuntur uoluntates uestrae, et omnes subiectos 
 uobis succutitis aut ad conuicia et lites ieiunatis et 
 caeditis pugnis. non tale ieiunium ego elegi, sed 
 quale subiecit, et subiciendo non abstulit, sed confirmauit.

Nam et si mauult opera iustitiae, non tamen sine sacri- 
 ficio, quod est anima conflictata ieiuniis. ille certe deus, cui 
 nec populus incontinens gulae placuit, nec sacerdos nec prophetes. 
 manent adhuc monumenta concupiscentiae, ubi sepultus 
 est populus carnis auidissimus usque ad choleram

 

 
 
 
 ortygometras cruditando. eliditur pro templi foribus senior Heli, 
 filii eius in acie ruunt, nurus expirat in partu. hanc enim 
 meruerat a deo plagam domus impudens, sacrificiorum carnalium 
 defraudatrix. Sameas, homo dei, cum exitum prophetasset 
 idololatriae introductae a rege Hieroboam, post manum 
 eius regis arefactam et statim restitutam, post altare diffissum, 
 ob haec signa ad satisfactionem inuitatus a rege plane excusauit 
 (prohibitus enim a deo fuerat) illic cibum in totum attingere; 
 sed ab alio mox sene mentito prophetam temere pastus 
 secundum uerbum dei ibidem factum super mensam non est 
 in paternis sepultus. leonis enim in uia occursu prostratus 
 et apud exteros conditus poenam deserti ieiunii luit. haec 
 erunt exempla et populo et episcopis, etiam spiritalibus, si 
 quam incontinentiam gulae admiserint. sed nec apud inferos 
 admonitio cessauit, ubi in diuite epulone quidem conuiuia cruciantur, 
 in paupere uero ieiunia recreantur, habentia praeceptores 
 Moysen et prophetas. nam et Iohel exclamauit: sancite 
 ieiunium et praedicate curationem, prospiciens iam 
 tunc et alios apostolos et prophetas sancituros ieiunium et praedicaturos 
 officia curantia deum. unde et qui in idolis comendis 
 et in hac re ornandis et ad singulas horas salutandis diis adulantur, 
 curationem facere dicuntur. sed et omnem ταπεινοφρόνησιν 
 ethnici agnoscunt. cum stupet caelum et aret annus, 
 nudipedalia denuntiantur, magistratus purpuras ponunt, fasces 
 retro auertunt, precem indigitant, hostiam instaurant. apud 
 quasdam uero colonias praeterea annuo ritu saccis uelati et

 

 
 
 
 cinere conspersi idolis suis inediam supplicem obiciunt, balnea 
 et tabernae in nonam usque cluduntur. unus in publico ignis 
 apud aras, aquae nec in lancibus. Niniuiticum credo iustitium. 
 , Iudaicum certe ieiunium ubique celebratur, cum omissis templis 
 per omne litus quocumque in aperto aliquando iam precem 
 ad caelum mittunt. et licet cultu et ornatu maeroris munus 
 infament, tamen fidem abstinentiae adfectant et stellae auctoritatem 
 demorantis suspirant. sed bene quod tu nostris xerophagiis 
 blasphemias ingerens casto Isidis et Cybeles eas adaequas. 
 admitto testimonialem comparationem. hinc diuinam 
 constabit, quam diabolus diuinorum aemulator imitatur. ex 
 ueritate mendacium struitur, ex religione superstitio compingitur. 
 hinc tu eo inreligiosior, quanto ethnicus paratior. ille 
 denique idolo gulam suam mactat, tu deo non uis. deus enim 
 tibi uenter est et pulmo templum et aqualiculus altare et sacerdos 
 cocus et sanctus spiritus nidor et condimenta charismata 
 et ructus prophetia.

Vetus es, uera si uelimus dicere, tu qui tantum gulae 
 indulges, et merito te priorem iactitas; semper agnosco sapere 
 Esau uenatorem ferarum; ita passim indagandis turdis studes, 
 ita de campo laxissimae disciplinae tuae uenis, ita spiritu deficis. 
 si tibi lenticulam defruto inrufatam obtulero, statim 
 totos primatus tuos uendes; apud te agape in caccabis feruet, 
 fides in culmis calet, spes in ferculis iacet. sed maioris est 
 agape, quia per hanc adulescentes tui cum sororibus dormiunt. 
 appendices scilicet gulae lasciuia atque luxuriae. quam societatem 
 et apostolus sciens cum praemisisset non in ebrietatibus 
 nec in comessationibus, adiunxit nec in

 

 
 
 
 cubilibus et libidinibus. ad elogium gulae tuae pertinet, quod 
 duplex apud te praesidentibus honor binis partibus deputatur, 
 cum apostolus duplicem honorem dederit ut et fratribus et 
 praepositis. quis sanctior inter uos, nisi conuiuandi frequentior, 
 nisi obsonandi pollucibilior, nisi calicibus instructior?v merito 
 homines solius animae et carnis spiritalia recusatis. talibus 
 si placerent prophetae, mei non erant. cur ergo non constanter 
 praedicatis: manducemus et bibamus, cras enim moriemur? 
 sicuti nos non dubitamus exerte mandare: ieiunemus 
 fratres et sorores, ne forte cras moriamur. palam disciplinas 
 nostras uindicemus. nos certi sumus eos qui in carne sunt 
 deo placere non posse, non utique in substantia carnis, 
 sed in cura, sed in affectione, sed in operatione, sed in 
 uoluntate. macies non displicet nobis; neque enim ad pondus 
 deus carnem tribuit, sicut nec spiritum ad mensuram. 
 facilius, si forte, per angustam salutis ianuam introibit caro 
 exilior; citius resuscitabitur caro leuior, diutius in sepultura 
 durabit caro aridior. saginentur pugiles et pyctae Olympici. 
 illis ambitio corporis competit, quibus et uires necessariae, et 
 tamen illi quoque xerophagiis inualescunt. sed nostra alia robora 
 aliaeque uires, sicut et alia certamina, quibus non est 
 luctatio aduersus carnem et sanguinem, sed aduersus 
 mundi potestates, aduersus spiritalia malitiae. aduersus 
 haec non carne et sanguine, sed fide et spiritu robusto 
 oportet adsistere. ceterum saginatior Christianus ursis et leoni- 
 - bus forte quam deo erit necessarius, nisi quod et aduersus 
 bestias maciem exercere debebit.