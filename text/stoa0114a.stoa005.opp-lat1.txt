Vt proeliantes adsurgunt bucinis, ut equorum celeritas ad 
 potiorem cursum ferrata calce prouocatur, ita dum maiorum 
 uirtus sollicitat, ingenia nouella confortat. qui cana exercitia 
 et ueterum gesta relegit, ad disciplinarum frugem propositis 
 laudum praemiis inardescit. imago praecedentis gloriae, ut ad 
 posteros ueniat, linguarum catena retinetur: non licet per 
 aetates perire, si quid lectio serenis actibus amica susceperit. 
 itaque eloquentiae diuturnitas mortalis naturae sine congressionis 
 periculo uincit angustiam, per quam optimorum conuersatio 
 ipsis decidentibus nescit occasum. restituitur quidem corpus 
 origini et destinatus a superis spiritus ad proprium recurrit 
 auctorem: quorum tamen probitas libris mandata fuerit, eorum 
 uitalis est obitus. dicat forsitan interpres austerior: abiurat 
 praedicationis dulcedinem perfuncta mens saeculo et carnis

 

 
 
 
 uinculis absolutas non desiderat quae inter incerta mundi gessit 
 agnosci, sed illos humanus carcer sine libertatis dispendio refudit 
 opifici, dum inter polluta gradiens nitorem suum anima 
 deo nostro intenta geminauit et per mandatorum caelestium 
 lineas lenocinantem huius lucis non sensit errorem. nobis uero 
 ista reuiuiscant, nobis profutura seruentur, quibus si ab studio 
 deest sectari meliora, de illorum, qui facem conuersationis suae 
 praeferunt, uenire debet exemplo. tu autem, uenerabilis abba 
 Leonti, qui id mihi operis iniunxisti, adiuua oratione titubantem 
 et siccitatem stili sanctarum precum imbre locupleta: facies 
 enim, ut confido, meritis praecipuum quod adgredi me ipse 
 iussisti. pronum est beatudini tuae ieiunam eloquentiam fecundis 
 innocentiae ferculis ampliare: credite mihi, uos respiciet 
 extortae aut culpa aut genius dictionis, cuius nisi substantiam 
 religiosa auctoritate firmaueris, uidebitur iudicii tui clauda fides 
 delegisse minus idoneum, cui uenerandi laboris prouinciam commisisti.

Igitur beati Antoni narraturus insignia primum sancti spiritus 
 mihi maiestas inuocanda est, ut qui illum rebus diuitem fecit 
 me in his explicandis per linguae frena moderetur et labiorum 
 sordes prophetici carbonis diluere maturet incendio, ne conscientiae 
 nebulis lucem conuersationis illius aut amplissimis 
 pauperem faciam laudibus aut infantia arente deuenustem. 
 benedicitur indiuisa trinitas deus noster, qui seruum suum 
 Antonium tanta uirtutum dote sublimem circa Danubii fluminis 
 ripas in ciuitate Yaleria Secundino patre lucis huius ianuam

 
 
 
 iussit intrare. qui quamuis de splendore natalium conscientiae 
 iubar hauserit, tamen fulgorem stirpis praecipuae morum 
 radiis obumbrauit, uincens decorem sanguinis ingenii claritate, 
 dum coruscantem germinis sui lampadam actuum serenitate 
 transcendit, et factus est uictor stemmatis sui, per quod uniuersos 
 nascendo superauit. qui dum adhuc de matris penderet 
 uberibus, quem praesciuit dei gratia non reliquit, nec passa 
 est inopem fauoris existere dispensatio caelestis quem remunerandis 
 plenum studiis adprobauit. qui ne sancti instituta 
 propositi per parentum blandimenta frangeret, annorum ferme 
 octo genitoris tutela nudatus est: mox tamen ad inlustrissimum 
 uirum Seuerinum ignara fuci aetas euolauit, qui dum eum 
 mulceret osculis, futura in puero bona quasi transacta relegebat. 
 fuit enim, cuius meritis nihil esset absconditum. ille 
 hunc sibi futurum participem pia ubique uoce praedicabat, 
 credo, ut incipientis tirocinia spes adnuntiata solidaret.

Sed postquam beatus uir humanis rebus exemptus est, Constanti 
 antistitis ea tempestate florentissimi iunctus obsequiis 
 gloriosis operibus uitae rudimenta dedicauit: qui eum inter 
 ecclesiasticos exceptores caelestem militiam iussit ordiri: erat 
 enim uenerabilis sacerdos Antoni nostri patruus. sed numquam 
 ille magisterii rigorem consanguinitatis lege molliuit 
 nec fecit securum de necessitudine discipulum non timere, 
 cui gratiam doctoris nisi censura non praestitit. tantus fuit 
 circa sectatorem diligentiae modus, quantum iudicia contulerunt: 
 meritum suum in facie monitoris agnouit. sed iam 
 peccatorum consummatio Pannoniis minabatur excidium: iam

 

 

 
 
 
 succisa radice substantiae regionis illius status in pronum 
 deflexerat. per incursus enim uariarum gentium cotidiana 
 gladiorum seges messem nobilitatis absciderat et fecundas 
 humani germinis terras ira populante desolabat. iam Franci, 
 Heruli, Saxones, multiplices crudelitatum species beluarum 
 more peragebant, quae nationum diuersitas superstitiosis mancipata 
 culturis deos suos humana credebant caede mulceri 
 nec umquam propitia se habere numina, nisi cum ea aequalium 
 cruore placassent: cessare confidebant iram caelicolum innocentis 
 effusione sanguinis, qui ut in gratiam redirent cum 
 superis suis, propinquorum consueuerant mortes offerre. quoscumque 
 tamen religiosi titulus declarabat officii, hos quasi 
 sereniores hostias immolabant, aestimantes quod piorum iugulis 
 diuinitatis cessaret indignatio et fieret materia gratiae locus 
 offensae. inter quae temporum procellas Constantius pontifex, 
 ne quid in mundo haberet subsidii, terra hospitibus deputata 
 humana lege liberatus est.

Post cuius resolutionem Antonium nostrum famuli ad Italiae 
 partes, quibus caelitus fuerat deputatus, Christo duce perducunt. 
 principe loco Tellinae uallis, quae id sortita est uocabuli, 
 limen ingreditur: quam montium ex utroque latere 
 brachiis fabricata naturae ditat amoenitas et de uerticibus 
 fecundis amnium plebe locupletat uber solum, quod auaris 
 respondet iuxta desideria inmoderata cultoribus, non tamen 
 ita aristis praegrauidum aut dotatum pascuis aut arbustis 
 consitum aut fluminibus laetum, ut non ei plus superuenientis 
 personae gratia praestaret quam ipsius originis uariata 
 et distincta formositas. illic Mario presbytero, qui spiritibus 
 inmundis dominabatur, adiunctus est, quia haec est rerum 
 condicio, ut noui hominis mores diuulget inuenta sodalitas et

 
 
 
 qui ignoratur per originem similium clarescat affectu: deprehenditur 
 mens secreta per socios et cui non licet ad liquidum 
 superuenientis aestimare conscientiam conceditur ut de suis 
 deprehendat externos. nam cum eum beatus Marius illis oculis, 
 quibus mentes uidentur, inspiceret et interioris decorem 
 hominis absconditis percontaretur optutibus, uoluit eum clericorum 
 sociare collegio et inter ecclesiasticos coetus praestantem 
 meritis dedicare personam. sed fugit honorem uelut ueneni 
 poculum qui semper potentiam credidit subiacere et seruire 
 patienter praetulit regali dominatui.

Ne tamen diu humanae conuersationis mixtus inlecebris 
 societatem contagionis hauriret, elegit secessum haud procul 
 a beati martyris Fidelis sepulcro, ubi Larius Ionii marmoris 
 minas deponit, quando, ne euagetur longius, obiectis ripis 
 resistunt frena telluris. illic inserto nubibus uertice mons 
 coruscat, qui sublimitate sua uincit aspectum. sed quam superbus 
 est magnitudine, tam difficilis ascensu. nam nullis 
 ante monachum nostrum patuit gressibus nec per praerupta 
 saxorum humani generis admisit formidine repugnante uestigium. 
 in praecisis cautibus tuta feris longum praebuit nullo 
 exterrente cubilia, eo bestiis blandior, quo terribilius agricolarum 
 minatur excursui. in hoc dei famulus sedem delegit, 
 in quo sola fuit placendi causa, quia nequaquam lenocinabatur 
 aspectibus. nihil secum amplius nisi parum leguminis et 
 ligonem, quo terram sollicitaret, de mundi beneficiis adsumens, 
 dedicauit callem subiecta asperitate nescitum. iuga illa

 

 

 
 
 
 indomitam naturae legem Antonio congrediente perdiderunt: reserata 
 itinera post ingressum eius patuere cupientibus. inuenit 
 illic tamen duos senes, quos iam ita inter lustra beluarum 
 habitatio longa miscuerat, ut nihil de illis mundo fama nuntiaret, 
 quorum uitam sanctitatemque plene uideor elocutus, 
 cum expetitam pro dei timore habitationem sine nube uulgaui. 
 breui post horum unus adsumptus est et terreni carceris mole 
 deposita aetheriam ualitudinem felix anima resumpsit: nam 
 absolutionis eius tempore columna ignea beati Antoni oculis 
 ingesta est ad caelum usque pertingens, credo, ut uenerabilis 
 uiri fides et ardor ille uitiorum decoctor typico monstraretur in-, 
 cendio, tunc dum ibi dei cultor tota disciplinis caelestibus uirium 
 suarum uela laxaret et per sinus animae corporisque extrudentia 
 paleas flabra susciperet. cuius uigilias ieiunia lectionis 
 adsiduitatem iure replicarem, nisi haberem digniora memoratu. 
 numquam ille cibum sumpsit nisi fatiscente corpusculo, numquam 
 nisi exemptis officii munus sollicitudinem quiete laxauit. 
 sed quid retexam quae perfectionis habuerit instrumenta per-I\', 
 fectus ant per quos gradus ad celsa conscenderit quem liquido\', 
 declaratum est optinere sublimia? sciuit ille sic per labores.uarios disciplinarum liniamenta sectari, ut numquam adsumeret 
 adrogantiam de labore, et cum omnia essent digna 
 praeconiis quae gerebat, dispendium uirtutis credidit fuisse 
 laudatum. sic totum de eius actibus opinionis luce radiabat, 
 ut nihil praeberetur ostentui: praeminebat censura mentis in 
 corpore et iracundiam, quam contra culpas anima eius susceperat, 
 facies infucata pingebat. uideres aduersus flagitia

 
 
 
 mundana toruos oculos et indefessa contra saeculi blanditias Christi 
 militem bella tractare. quando illa imago statum suum resoluit 
 in risum et ab ordinis proprii rigore laetitiae debilitate 
 confracta est ?.

Interea dum uelut obsignatum monachi in uniuersis 
 inplet officium, uir quidam, quem sponsae suae amor in 
 facinus impulerat et ad effusionem humani sanguinis affectu 
 et indignatione prouocarat, dum conscientiam se credit fugere 
 mutatione terrarum et in aliis prouinciae partibus innocentiam 
 reperiri, quam furore duce perdiderat, uelatum simplicitate ad 
 secreta heremi portauit homicidam, putans in dei obsequio 
 constitutis de actibus suis praeter effigiem nil patere. artifici 
 humilem simulauit optutu et per dolosi commenta consilii 
 fabricata subiectione conpositus cautioribus scelerum sordes 
 texit obstaculis. difficile est praeter deum deprehendere quicquid 
 obsequendi argumentis inuoluitur: prouide flagitium celat 
 abiectio: raro in lucem erumpunt crimina, quae auctor obtemperandi 
 scierit fuco sepelire. protinus tamen adfuit ille index 
 consuetus et latentis secreta conscientiae diuinae uocis claue 
 reserauit, in his sermonibus adorsus Antonium, quando eum 
 plus quam homo possit docuit agnouisse, illum denudans,\' qui 
 crasso indumento latronem tegebat, "caue" inquiens "ne tanti 
 criminis reum sancto uelis miscere collegio, ne lupum ouibus, 
 agnis uiperam neglegens aestimator adiungas. iste animam 
 dei manibus concessam per elisi fragmenta gutturis effugauit 
 et interneciuo fratris furore constricti uitam e sedibus suis, 
 dum infert faucibus uincla, dissoluit: hunc debitum sequitur 
 exitium nec a iugo supplicii erit alienus qui humano sanguini

 
 
 
 non perpercit: misericordia eat circa. facinorosos seruata 
 districtio. ergo sopori terminum ponens mandatorum caelestium 
 hostem depelle, ne candida conuersatio tecum habitantium 
 fusca superuenientis contagione uioletur". ilico diuinis obsecutus 
 imperiis hominem uocat, mentientem conuincit, feriato ore 
 male conscii omnia eius gesta persequitur. expauit deprehensus, 
 cam flagitia sua recenseri uideret ab homine, quae sine humani 
 generis teste commiserat: uiaticum poposcit, fugam tremens 
 adparauit: continuo tamen pedisequa reum ultio conprehendit 
 et expiatum scelus patratoris morte nuntiauit. ita sermo iusti 
 uiribus carere non potuit.

Interea sanctus uir per regiones finitimas insidiatricis 
 famae linguis innotuit, quae ne pareret de celebritate 
 iactantiam, ante prouisa sunt remedia, quam morbus adolesceret. 
 qui enim grandaeuus aut debilis duce diligentia 
 non itineris illius transmeabat abrupta, QVID dantibus ualitudinem 
 desideriis etiam aegritudines corpora non tenerent ? 
 hac perterritus frequentia ad secretiora heremi beatus Antonius 
 credidit euolandum, ne singulorum deuotio inamabilis adrogantiae 
 mater existeret et de multiformi gratia rigidioris 
 propositi ruina nasceretur. mox tamen secessus, quem pendula 
 rupes commendabat, electus est, in quo annis plurimis solus 
 et uere monachus uitam sine humani generis consorte transegit. 
 dabat feras pro sodalibus montana solitudo: mugitus ursi 
 aliarumque beluarum minax inmurmuratio pro blandae confabulationis 
 communione ponebatur. denique ea tempestate 
 ursus petulantior gloriae plus daturus caules ipsius puberibus 
 foliis laetiores et quadam domino hilaritate gestientes inmani 
 ingrediens contritione uastauit, ita ut nusquam de

 
 
 
 simplici fruge spes residua linqueretur: quem ille baculo mulcatum 
 districtius abire praecipiens testem uirtutis suae et nuntium 
 passionis ad alias ire bestias mox coegit, ut impleretur domini 
 fidelis pollicitatio, quae sectatoribus suis totius ueneni et 
 omnium ferarum promisit obsequium. rursus tamen gradienti 
 ei per destinatum callem rugiens se fera suggessit, quam ille 
 sola iussione turbatam iter fecit aperire et occupata uiae 
 claustra deserere.

Sed ecce iterum alis pernicibus per proditionis suae ordinem 
 dei seruum in quo loci degeret fama uulgauit, aliud 
 de ipso pro sententiarum uarietate diuersis opinantibus. 
 tunc liquido patuit per occursus multiplices nihil obstare 
 cupientibus planari ardua, solidari scissa, pendentia non 
 timeri. sed potioribus insidiis, ue per adrogantiam hostis subriperet, 
 fortiori consilio manus apposuit, ne iam grandaeuus 
 perderet quod inter tirocinia uirtute seruasset : acrius enim 
 circa robustos diaboli certamen est, et maioribus copiis illos 
 adgreditur qui conflictus eius experti roboris sudore domuerunt. 
 uniuersa tamen secum ipse pertractans, breui animum suum 
 adlocutione firmauit: "quid agimus, mens adhuc mundani oneris 
 fasce depressa, quam nondum ad auctorem suum corporeus 
 carcer euomuit ? non tibi certa est de perfectione fiducia, dum 
 adhuc includeris fragilitate carnali: periculis plena sunt quae 
 uidentur esse tutissima: lenocinia hostis tui intellegis, dum 
 uniuersorum uoce laudaris. uide quantis labores insidiis: absconditum 
 esse non licet quod adimus: latebram nostram 
 persecutio manifestat hostilis. sanctorum petamus exercitum 
 et illam Lirinensis insulae cohortem inriguo inquiramus ardore: 
 quem solum hactenus pulsauit aduersarius, timebit inter

 
 
 
 inimicam sibi multitudinem constitutum. instructa proeliis acies 
 illa semper inuigilat et uariis perfossum ictibus abigit infestantem: 
 quot bella illis diabolus intulit, numerant tot 
 triumphos: non metuunt, quotiens adesse Satanan, at dimicantes 
 acuant, classico fuerit stridente nuntiatum: semper 
 eruditos et fortes reddidit cotidiana decertatio, quomodo prolixior 
 pax solutos".

His dictis dimissa fratribus cellula, quos ibidem praedicti 
 amor congregauerat, apud Lirinum inprouisus apparuit. 
 nuntiauit uirum insignium meritorum facies ieiunii pallore 
 decorata. nam dum secreti nitorem hominis splendidissima 
 macies indicaret, non defuit actuum eius praeco consuetus, 
 inmaculatam conuersationis ipsius speciem sub uerborum 
 abundantia et relationis ubertate describens. mixtus 
 grandaeuis et praecipuis gestorum suorum lampadam non minori 
 intellexit igne rutilare: metitus est fomitis sui lucem, dum 
 uidit alieni. quasi (si) inter ornamenta caeli et sidera pleno 
 fulgore micantia superuenientis astri claritudo societur, certant 
 sine inuidia geminare radios et per augmenta luminis speciem 
 superare nouitatis, alia prolixiori crine faciem suam stella 
 commendat, alia puriore, unam ditat potior flamma, nobilitat 
 alteram per spatia nocturna sincerior: sic Antonium nostrum 
 per uniuersas locorum mutationes a Christo ueniens disciplina 
 comitata est. prouidit tamen, ne cui in illa nutrice sanctorum 
 insula, cum praestaret meritis, praeferri uideretur honoribus, 
 sciens in humilitatis radice plantatum ad centenos fructus adsurgere. 
 blandus iuuenibus, grauis maturis, doctus peritis,

 
 
 
 submissus existendo simplicibus, totam illam dominici gregis 
 legionem distinctam actu, uariatam gentibus, quasi unam 
 animam in sua affectione collegit. ibi biennio se ipso potior 
 mundi istius sarcinam deponens, uictor insidiarum, quas antiqui 
 serpentis parat astutia, diem nostrum et lucem praesentis 
 saeculi perpetui luminis adeptione commutauit. taceo qualiter 
 uitam ipsius mortis claritudo signauerit, ne uniuersa digerens 
 non tam ueritatem narrasse quam praedicti laudibus uidear 
 inmoratus. ueluti si quis consitum lucum frondium densitate 
 reppererit, ex quo coronam ferro stringente subripiens genium 
 siluae, dum praesumit parua, non amouet: melioribus equidem 
 de Antonii nostri factis, quae stilo non adtigi, narranda seruaui. 
 uincar forte eloquentiae flumine, nemo me circa illum 
 superabit affectu. habeat qui secutus fuerit de peritiae messe 
 iactantiam, mihi gratiam beati hominis nemo praeripiet, qui 
 ad explicanda eius bona primus accessi.