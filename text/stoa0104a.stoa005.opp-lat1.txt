Desiderasti, Fortunate carissime, ut quoniam pressurarum. 
 et persecutionum pondus incumbit et in fine adque in consummatione 
 mundi antichristi tempus infestum adpropinquare iam coepit, 
 ad praeparandas et corroborandas fratrum mentes de diuinis 
 scripturis hortamenta conponerem quibus milites Christi ad 
 spiritale et caeleste certamen animarem. obtemperandum fuit 
 desiderio tuo tam necessario, ut quantum sufficit mediocritas 
 nostra auxilio diuinae inspirationis instructa quasi arma ac munimenta 
 quaedam pugnaturis fratribus de praeceptis dominicis 
 promerentur. parum est enim quod Dei plebem classico nostrae 
 uocis erigimus, nisi credentium fidem et dicatam Deo deuotamque 
 uirtutem diuina lectione firmemus. 
 
 

 Quid autem potius aut maiae curae nostrae ac sollicitudini congruit 
 quam commissum nobis diuinitus populum et exercitum in 
 castris caelestibus constitutum aduersus diaboli tela et iacula 
 exhortationibus adsiduis praeparare? neque enim idoneus potest 
 esse miles ad bellum qui non exercitatus in campo prius fuerit, 
 aut qui agonisticam coronam quaerit adipisci in stadio coronabitur, 
 nisi usum et peritiam uirium ante meditetur. aduersarius 
 uetus est et hostis antiquus cum quo proelium gerimus. sex 
 milia annorum iam paene conplentur, ex quo hominem diabolus 
 inpugnat. omnia genera temptandi et artes adque insidias

 


 
 deiciendi usu ipso uetustatis edidicit. si inparatum inuenerit Christi 
 militem, si rudem, si non sollicito ac toto corde uigilantem, 
 circumuenit nescium, fallit incautum, decipit inperitum. si 
 uero quis dominica praecepta custodiens et fortiter Christo adhaerens 
 contra eum steterit, uincatur necesse est, quia Christus quem confitemur inuictus est. 
 
 
 

 Ac ne in longum sermonem meum extenderem, frater carissime, 
 et audientem uel legentem stili latioris copia fatigarem, 
 conpendium feci, ut propositis titulis quos quis et nosse debeat 
 et tenere capitula dominica subnecterem et id quod proposueram 
 diuinae lectionis auctoritate solidarem, ut non tam tractatum 
 meum uidear tibi misisse quam materiam tractantibus praebuisse. 
 quae res in usum singulis proficit utilitate maiore. nam si confectam 
 et paratam iam uestem darem, uestis esset mea qua alius 
 uteretur et forsitan non pro habitudine staturae et corporis res 
 alteri facta minus congruens haberetur: nunc uero de agno per 
 quem redempti ac uiuificati sumus lanam ipsam et purpuram 
 misi, quam cum acceperis tunicam tibi pro uoluntate conficies 
 et plus ut in domestica tua adque in propria ueste laetaberis et 
 ceteris quoque, ut conficere et ipsi pro arbitrio suo possint, quod 
 misimus exhibebis, ut uetere illa nuditate contecta perferant 
 omnes indumenta Christi caelestis gratiae sanctificatione uestiti. 
 
 

 Nec non et illud consilium, frater carissime, utile et salubre 
 prospexi in exhortatione tam necessaria quae martyras faciat amputandas 
 esse uerborum nostrorum moras et tardidates adque 
 ambages sermonis humani subtrahendas, ponenda illa sola quae 
 Deus loquitur, quibus seruos suos ad martyrium Christus hortatur. 
 praecepta ipsa diuina uelut arma pugnantibus suggerenda 
 sunt. illa sint militaris tubae hortamenta, illa pugnantibus

 


 
 classica. inde aures erigantur, inde instruantur mentes, inde et 
 animi et corporis uires ad omnem passionis tolerantiam roborentur. 
 nos tantum qui Domino permittente primum baptisma credentibus 
 dedimus ad aliud quoque singulos praeparemus insinuantes 
 et docentes hoc esse baptisma in gratia maius, in potestate 
 sublimius, in honore pretiosius, baptisma in quo angeli 
 baptizant, baptisma in quo Deus et Christus eius exultant, baptisma 
 post quod nemo iam peccat, baptisma quod fidei nostrae 
 incrementa consummat, baptisma quod nos de mundo recedentes 
 statim Deo copulat. in aquae baptismo accipiuntur peccatorum 
 remissa, in sanguinis corona uirtutum. amplectenda res est et 
 optanda et omnibus postulationum nostrarum precibus expetenda, 
 ut qui serui Dei fuimus simus et amici. 
 
 

 
In exhortandis itaque ac parandis fratribus nostris et uirtutis 
 ac fidei firmitate ad praeconium dominicae confessionis adque ad 
 proelium persecutionis et passionis armandis primo in loco dicendum 
 est:
 
 I. Idola deos non esse quae homo sibi faciat — neque enim 
 quae fiunt factore suo et fabricatore maiora sunt, aut 
 protegere et seruare quemquam possunt quae ipsa de 
 templis suis pereunt, nisi ab homine seruentur — sed 
 nec elementa colenda esse quae homini secundum dispositionem 
 et praeceptum Dei seruiunt. 
 
 II. Destructis idolis et elementorum ratione monstrata 
 ostendendum Deum solum colendum esse. \' 
 
 
 III. Tunc addendum quae comminatio Dei sit aduersus eos 
 qui idolis sacrificant.

 
 
 
 
 IIII. Praeterea docendum non facile ignoscere Deum idololatris. 
 
 V. Et quod sic idololatriae indignetur Deus, ut praeceperit 
 etiam eos interfici qui sacrificare et seruire idolis 
 suaserint. 
 
 
 VI. Subiungendum post haec quod redempti et uiuificati 
 Christi sanguine nihil Christo praeponere debeamus, quia 
 nec ille quicquam nobis praeposuerit et ille propter nos 
 mala bonis praetulerit, paupertatem diuitiis, seruitutem 
 dominationi, mortem inmortalitati, nos contra in passionibus 
 nostris paupertati saeculari paradisi diuitias et 
 delicias praeferamus, dominatum et regnum aeternum 
 temporariae seruituti, immortalitatem morti, Deum et 
 Christum diabolo et antichristo. 
 
 VII. Insinuandum quoque ne erepti de faucibus diaboli et 
 laqueis saeculi liberati, si in angustiis et pressuris esse 
 coeperint, regredi denuo ad saeculum uelint et perdant 
 quod euaserint. 
 
 VIII. Insistendum potius esse et perseuerandum in fide et uirtute 
 et caelestis ac spiritalis gratiae consummatione, ut 
 ad palmam et coronam possit perueniri. 
 
 VIIII. Ad hoc enim pressuras et persecutiones fieri ut probemur. 
 
 X. Nec timendas esse iniurias et poenas persecutionum, 
 quia maior est Dominus ad protegendum quam diabolus 
 ad inpugnandum. 
 
 
 XI. Ac ne expauescat quis et conturbetur ad pressuras et 
 persecutiones quas patimur in isto mundo, probandum 
 \'ante praedictum esse quod nos mundus odio habiturus 
 esset et quod persecutiones aduersum nos excitaret, ut

 


 
 ex hoc ipso quod haec fiant manifesta sit fides diuinae 
 pollicitationis in mercedibus et praemiis postmodum secuturis, 
 nec nouum quid accidat christians, quando ab 
 initio mundi boni laborauerint et oppressi adque occisi 
 sint iusti ab iniustis. 
 
 
 XII. In nouissima parte ponendum quae spes et quae merces 
 maneat iustos et martyras post conflictationes huius temporis 
 et passiones. 
 
 XIII. Et quod plus accepturi simus in passionis remuneratione 
 quam quod hic sustinemus in ipsa passione.

QVOD IDOLA DII NON SINT ET QVOD NEC ELEMENTA VICE DEORVM COLENDA SINT. 
 
 In psalmo CXXXIIII: idola gentium argentum et 
 aurum, opus manuum hominum. os habent et non locuntur, 
 oculos habent et non uident, aures habent et 
 non audiunt: neque enim est spiritus in ore eorum.

 

 

 

 


 
 similes sint illis omnes qui faciunt ea. item in Sapientia 
 Salomonis: omnia idola nationum aestimauerunt deos, 
 quibus neque oculorum uisus est ad uidendum neque 
 nares ad percipiendum spiritum neque aures 
 ad audiendum nec digiti in manibus ad tractandum, 
 sed et pedes eorum pigri ad ambulandum. homo 
 enim fecit illos et qui spiritum mutuatus est is 
 finxit illos. nemo autem sibi similem homo poterit 
 deum fingere: cum sit enim mortalis, mortuum fingit 
 manibus iniquis. melior est autem ipse his quos 
 colit, quoniam ipse quidem uixit, illi numquam. 
 item in Exodo: non facies tibi idolum nec cuiusquam 
 similitudinem. item aput Salomonem [de elementis]: neque 
 opera adtendentes agnouerunt quis esset artifex, 
 sed aut ignem aut spiritum aut citatum aerem aut 
 gyrum stellarum aut nimiam aquam aut solem aut 
 lunam deos putauerunt: quorum si propter speciem 
 hoc aestimauerunt, sciant quanto his Dominus sit 
 speciosior: aut si uirtutes et opera eorum mirati 
 sunt, intellegant ab ipsis quoniam qui haec constituit 
 fortia fortior est illis.

QVOD DEVS SOLVS COLENDVS SIT. 
 
 Sicut scriptum est: Dominum Deum tuum adorabis 
 et illi soli seruies. item in Deuteronomio: non erunt 
 tibi dii alii absque me. item illic: uidetc, uidete quoniam 
 ego sum, et non est Deus praeter me. ego

 

 


 
 interimam et uiuere faciam, percutiam et ego sanabo, 
 et non est qui eripiat de manibus meis. item in Apocalypsi: 
 et uidi alium angelum uolantem medio 
 caelo, habentem euangelium aeternum, ut adnuntiaret 
 super terram per omnes nationes et tribus et 
 linguas et populos, dicentem uoce magna: metuite 
 potius Deum et date illi claritatem, quoniam uenit 
 hora iudicii eius, et adorate eum qui fecit caelum 
 et terram et mare et omnia quae in eis sunt. sic et 
 Dominus in euangelio commemorationem facit primi et secundi 
 praecepti dicens: audi Israel, Dominus Deus tuus Dominus 
 unus est, et: diliges Dominum Deum tuum 
 de toto corde tuo et de tota anima tua et de tota 
 uirtute tua. hoc primum et secundum simile huic: 
 diliges proximum tuum tamquam te. in his duobus 
 praeceptis tota lex pendet et prophetae. et iterum: 
 haec est autem uita aeterna ut cognoscant te 
 solum et uerum Deum et quem misisti Iesum 
 Christum.

QVAE COMMINATIO DEI SIT ADVERSVS EOS QVI IDOLIS SACRIFICANT. 
 
 In Exodo: sacrificans diis eradicabitur, nisi Domino 
soli. item in Deuteronomio: sacrificauerunt daemoniis 
et non Deo. item aput Esaiam: adorauerunt 
 eos quos fecerunt digiti eorum, et curuatus est 
 homo et humiliatus est uir, et non laxabo illis. et 
 iterum: illis fudistis libamina et illis inposuistis 
 sacrificia. super haec non indignabor? dicit

 

 

 


 
 Dominus. item aput Hieremiam: nolite ambulare post deos 
 alienos ut seruiatis eis, et ne adoraueritis eos et 
 ne incitetis me in operibus manuum uestrarum ad 
 disperdendos uos. item in Apocalypsi: si quis adorat 
 bestiam et imaginem eius et accipit notam in fronte 
 sua et in manu, bibet et ipse de uino irae Deimixto 
 in poculo irae eius et punietur igne et sulphure 
 sub oculis sanctorum angelorum et sub oculis agni. 
 et fumus de tormentis eorum in saecula saeculorum 
 ascendet: nec habebunt requiem die et nocte quicumque 
 adorant bestiam et imaginem eius.

NON FACILE IGNOSCERE DEVM IDOLOLATRIS. 
 
 Moyses in Exodo pro populo rogat nec impetrat: precor, 
 ait, Domine, deliquit populus hic delictum grande, 
 fecerunt sibi deos aureos et argenteos. et nunc si 
 dimittis eis delictum, dimitte: sin autem, dele me 
 de libro quem scripsisti. et dixit Dominus ad Moysen: 
 si qui deliquit ante me, deleam eum de libro 
 meo. item cum Hieremias pro populo deprecaretur, Dominus 
 ad eum loquitur dicens: et tu noli orare pro populo hoc 
 et noli postulare pro ipsis in prece et oratione, quia 
 non exaudiam in tempore quo inuocabunt me, in 
 tempore adflictionis suae. Ezechiel quoque hanc eandem 
 denuntiat indignationem Dei eis qui in Deum delinquunt, et 
 fuit, inquit, uerbum Domini ad me dicens: fili ho. 
 minis, terra quaecumque peccauerit mihi ut delinquat 
 delictum, extendam manum meam super eam

 

 


 
 et obteram ątabilimentum panis et inmittam in eam 
 famem et auferam de ea hominem et pecora. et si 
 fuerint tres uiri hi in medio eius Noe et Danihel 
 et Iob, non liberabunt filios neque filias, ipsi soli 
 salui erunt. item in Regnorum. I.: si delinquendo uir 
 peccet aduersus uirum, orabunt pro eo Dominum: 
 si autem in Deum peccet homo, quis orabit pro eo?

QVOD SIC IDOLOLATRIAE INDIGNETVR DEVS VT PRAECEPERIT ETIAM EOS INTERFICI QVI SACRIFICARE ET SERVIRE IDOLIS SVASERINT. 
 
 In Deuteronomio: quodsi rogauerit te frater tuus aut 
 filius tuus aut filia tua aut uxor tua quae est in 
 sinu tuo aut amicus tuus qui aequalis est animae 
 tuae latenter dicens \'eamus et seruiamus diis aliis, 
 diis gentium, non consenties ei et non exaudies 
 eum et non parcet oculus tuus super eum et non 
 celabiseum, adnuntians adnuntiabis de illo. manus 
 tua erit super eum in primis interficere eum et manus 
 omnis populi postremo: et lapidabunt eum, et 
 morietur, quoniam quaesiuit auertere te a Domino 
 Deo tuo. et iterum loquitur Dominus et dicit nec ciuitati parcendum, 
 etiamsi uniuersa consenserit ad idololatriam: aut si 
 audieris in una ex ciuitatibus quas Dominus Deus 
 tuus dabit tibi inha bitare te illic dicentes (eamus et 
 seruiamus us diis aliis quos non nostis, interficiens 
 necabis omnes qui sunt in ciuitate caede gladii et 
 incendes ciuitatem igni, et erit sine habitaculo in 
 aeternum. non reaedificabitur etiam nunc, ut

 

 


 
 auertatur Dominus ab indignatione irae suae. et dabit 
 tibi misericordiam et miserebitur tui et multiplicabit 
 te, si audieris uocem Domini Dei tui et obseruaueris 
 praecepta eius. cuius praecepti et uigoris memor 
 Mathathias interfecit eum qui ad aram sacrificaturus accesserat. 
 quodsi ante aduentum Christi circa Deum colendum et 
 idola spernenda haec praecepta seruata sunt, quanto magis post 
 aduentum Christi seruanda sunt, quando ille ueniens non uerbis 
 nos hortatus sit sed et factis, post omnes iniurias et contumelias 
 passus quoque et crucifixus, ut nos pati et mori exemplo suo doceret, 
 ut nulla sit homini excusatio pro se non patienti, cum. 
 passus sit ille pro nobis, et cum ille passus sit pro alienis peccatis, 
 multo magis pro peccatis suis pati unumquemque debere. 
 et ideo comminatur in euangelio et dicit: quicumque confessus 
 fuerit me coram hominibus, et ego confitebor 
 eum coram patre meo qui est in caelis. qui 
 autem me negauerit coram hominibus, et ego negabo 
 eum coram patre meo qui est in caelis. item 
 apostolus Paulus, si enim commorimur, inquit, et conuiuemus: 
 si toleramus, et conregnabimus: si negamus, 
 et ipse negabit nos. item Iohannes: qui negat 
 filium neque patrem habet: qui confitetur filium 
 et filium et patrem habet. unde nos ad contemptum mortis 
 hortatur Dominus et corroborat dicens: nolite, timere eos 
 qui occidunt corpus, animam autem non possunt

 

 


 
 occidere. magis autem metuite eum qui potest et 
 animam et corpus occidere in gehenna. et iterum: qui 
 amat animam suam perdet illam, et qui odit animam 
 suam in isto saeculo in uitam aeternam conseruabit 
 illam.

QVOD REDEMPTI ET VIVIFICATI CHRISTI SANGVINE NIHIL CHRISTO PRAEPONERE DEBEAMVS. 
 
 In euangelio Dominus loquitur et dicit: qui diligit patrem 
 aut matrem super me non est me dignus, et 
 qui diligit filium aut filiam super me non est me 
 dignus, et qui non accipit crucem suam et sequitur 
 me non est meus discipulus. sicut in Deuteronomio scriptum 
 est: qui dicunt patri et matri cnon noui te\' et 
 filios suos non agnouerunt, hi custodierunt prae 
 cepta tua et testamentum tuum seruauerunt. item 
 apostolus Paulus, quis nos, inquit, separabit a caritate 
 Christi, pressura an angustia an persecutio an fames 
 an nuditas an periculum an gladius? sicut scriptum 
 est: quia propter te occidimur tota die, aestimati 
 sumus ut oues uictimae. sed in his omnibus 
 superamus pro eo qui dilexit nos. et iterum: non estis 
 uestri: empti enim estis [pretio] magno. clarificate 
 et portate Deum in corpore uestro. et iterum: pro 
 omnibus mortuus est, ut et qui uiuunt iam non sibi 
 uiuant sed illi qui pro eis mortuus est et resurrexit.

EREPTOS DE FAUCIBVS DIABOLI ET DE LAQVEIS SAECVLI LIBERATOS NON DEBERE DENVO AD SAECVLVM REVERTI NE PERDANT QVOD EVASERINT. 
 
 In Exodo Iudaicus populus ad umbram nostri et imaginem 
 praefiguratus, cum Deo tutore et uindice euasisset Pharaonis 
 adque Aegypti id est diaboli et saeculi durissimam seruitutem, 
 circa Deum perfidus et ingratus et aduersum Moysen mussitat 
 respiciens solitudinis et laboris incommoda et non intellegens 
 libertatis ac salutis beneficia diuina, et reuerti quaerit ad Aegypti 
 hoc est ad saeculi seruitudinem, unde fuerat exutus, cum magis 
 fidere in Deum deberet et credere, quoniam qui a diabolo et saeculo 
 liberat populum suum protegit liberatum. quid hoc nobis, 
 inquiunt, fecisti eiciendo nos de Aegypto? melius 
 erat nobis seruire Aegyptiis quam obire in solitudine 
 hac. et dixit Moyses ad populum: fidite 
 state et cernite salutem quae a Domino est, quam 
 nobis faciet hodie. Dominus pro uobis pugnabit et 
 uos tacebitis. quod nos admonens in euangelio suo Dominus 
 ne ad diabolum rursum et ad saeculum quibus renuntiauimus et 
 unde euasimus reuertamur dicit: nemo retro ad tendens 
 et ponens manum suam super aratrum aptus est 
 regno Dei. et iterum: et qui in agro est non reuertatur 
 retro. memores estote uxoris Loth. ac ne quis 
 aliqua uel cupiditate rerum uel suorum dulcedine retardetur

 

 


 
 quominus Christum sequatur, addidit et dicit: qui non renuntiat 
 omnibus quae sunt eius, non potest discipulus 
 meus esse.

INSISTENDVM ESSE ET PERSEVERANDVM IN FIDE ET VIRTVTE ET CAELESTIS AC SPIRITALIS GRATIAE CONSVMMATIONE VT AD PALMAM ET AD CORONAM POSSIT PERVENIRI. 
 
 In Paralipomenon: Dominus uobiscum est, quamdiu 
 estis uos cum ipso. si autem dereliqueritis eum, 
 derelinquet uos. item aput Ezechiel: iustitia iusti non 
 liberabit eum in quacumque die exerrauerit. item in 
 euangelio Dominus loquitur et dicit: qui perseuerauerit 
 usque in finem hic saluus erit. et iterum: si permanseritis 
 in uerbo meo, uere discipuli mei estis et 
 cognoscetis ueritatem et ueritas liberabit uos. praemonens 
 quoque nos paratos semper esse debere et expeditos in 
 procinctu firmiter stare adiecit et dicit: sint lumbi uestri 
 accincti et lucernae ardentes et uos similes hominibus 
 expectantibus dominum suum, quando ueniat 
 a nuptiis, ut cum uenerit et pulsauerit aperiant ei. 
 felices serui illi quos adueniens dominus inuenerit 
 uigilantes. item beatus apostolus Paulus, ut fides nostra proficiat 
 et crescat et ad summum perueniat, hortatur et dicit: nescitis 
 quia qui in stadio currunt omnes quidem

 

 


 
 currunt, unus tamen accipit palmam? sic currite ut 
 occupetis: et illi quidem ut corruptibilem coronam 
 accipiant, uos autem incorruptam. et iterum: nemo 
 militans Deo obligat se negotiis saecularibus, ut 
 possit placere ei qui se probauit. sed et si certauerit 
 quis, non coronabitur, nisi legitime pugnauerit. et 
 iterum: oro ergo uos, fratres, per misericordiam Dei 
 ut constituatis corpora uestra hostiam uiuam, sanctam, 
 placentem Deo: nec configuremini saeculo 
 huic, sed transformemini in renouatione sensus ad probandum quae sit uoluntas Dei bona et placens 
 et perfecta. et iterum: sumus filii Dei: si autem filii, 
 et heredes, coheredes autem Christi, siquidem conpatimur, 
 ut et conmagnificemur. et in Apocalypsi 
 eadem loquitur diuinae praedicationis hortatio dicens: tene 
 quod habes, ne alius accipiat coronam tuam. quod 
 exemplum perseuerandi et permanendi designatur in Exodo, ubi 
 Moyses ad superandum Amalech qui figuram portabat diaboli in 
 signo et sacramento crucis adleuabat supinas manus, nec uincere 
 aduersarium potuit, nisi postquam stabilis et in signo adleuatis 
 iugiter manibus perseuerauit. et factum est, inquit, cum 
 leuabat* manus Moyses, praeualebat Israel: ubi 
 autem submiserat manus, inualescebat Amalech. 
 et accepto lapide subposuerunt sub eo, et sedebat

 

 


 
 super eum. et Aaron et Ur sustinebant manus eius 
 hinc et inde: et factae sunt manus Moysi stabiles 
 usque in occasum solis. et fugauit Iesus Amalech 
 et omnem populum eius. et dixit Dominus ad Moysen: 
 scribe hoc, ut sit memoriale in libro, et da in aures 
 Iesu, quoniam deletione deleam memoriam Amalech 
 de sub caelo.

AD HOC PRESSVRAS ET PERSECVTIONES FIERI VT PROBEMVR. 
 
 In Deuteronomio: Temptat Dominus Deus uester uos 
 ut sciat si diligitis Dominum Deum uestrum ex 
 toto corde uestro et ex tota anima uestra et ex tota 
 uirtute uestra. et iterum aput Salomonem: uasa figuli 
 probat fornax et homines iustos temptatio tribulationis. 
 Paulus quoque paria testatur ac loquitur dicens: gloriamur 
 in spe claritatis Dei. non solum autem sed et 
 gloriamur in pressuris scientes quoniam pressura 
 tolerantiam operatur, tolerantia autem probationem, 
 probatio autem spem: spes autem non confundit, 
 quia dilectio Dei infusa est cordibus nostris 
 per Spiritum sanctum qui datus est nobis. et Petrus 
 in epistula sua ponit et dicit: carissimi, nolite mirari ardorem 
 accidentem uobis qui ad temptationem uestram 
 fit, nec excidatis, tamquam nouum uobis 
 contingat. sed quotienscumque communicatis Christi 
 passionibus, per omnia gaudete, ut et in reuelatione 
 facta claritatis eius gaudentes exultetis. si 
 inproperatur uobis in nomine Christi, beati estis,

 

 


 
 quia maiestatis et uirtutis Domini nomen in uobis 
 requiescit, quod quidem secundum illos blasphematur, 
 secundum nos autem honoratur.

TIMENDAS NON ESSE INIVRIAS ET POENAS PERSECVTIONVM QVIA MAIOR SIT DOMINVS AD PROTEGENDVM QVAM DIABOLVS AD INPVGNANDVM. 
 
 Iohannes in epistula sua probat dicens: maior est qui in 
 uobis est quam qui in isto mundo. item in psalmo CXVII: 
 non metuam quid mihi faciat homo: Dominus mihi 
 auxiliator est. et iterum: isti in curribus et isti in 
 equis, nos uero in nomine Dei nostri magnificabimur. 
 illi copulati sunt pedes et ceciderunt, nos 
 autem exsurreximus et erecti sumus. et adhuc fortius 
 docens et ostendens Spiritus sanctus castra diaboli non timenda 
 et si bellum nobis hostis indixerit, in ipso magis bello spem 
 nostram consistere et congressionem illam iustorum ad diuinae 
 sedis et salutis aeternae praemium peruenire in psalmo XXVI 
 ponit et dicit: si directa fuerint in me castra, non timebit 
 cor meum: et si exsurrexerit super me bellum, 
 in illud ego spero. unum petii a Domino, hoc exquiram, 
 ut habitem in domo Domini per omnes dies 
 uitae meae. item in Exodo declarat scriptura diuina pressuris 
 multiplicari nos potius et augeri dicens: quantoque eos

 

 


 
 deprimebant, tanto plures fiebant et inualescebant 
 magis. et in Apocalypsi protectio diuina promittitur in passionibus 
 nostris. nihil, inquit, eorum timeas quae passurus 
 es. nec alius securitatem nobis et protectionem pollicetur 
 quam qui et per Esaiam prophetam loquitur dicens: noli timere, 
 quia te redemi et uocaui te nomine tuo: meus 
 es tu. et si transieris per aquam, tecum sum et flumina 
 te non inundabunt. et si transieris per ignem, 
 non conbureris, flamma te non conburet, quoniam 
 ego Dominus Deus tuus sanctus Israel qui te saluum 
 facio. qui et in euangelio promittit auxilium diuinum Dei 
 seruis in persecutionibus non defuturum dicens: cum autem 
 uos tradiderint, nolite cogitare quomodo aut quid 
 loquamini. dabitur enim uobis in illa hora quid loquamini. 
 non enim uos estis qui loquimini, sed spiritus 
 patris uestri qui loquitur in uobis. et iterum: 
 ponite in cordibus uestris non praemeditari excusare. 
 ego enim dabo uobis os et sapientiam, cui non 
 possint resistere [aduersarii uestri]. sicut in Exodo ad 
 Moysen cunctantem et ad populum ire trepidantem [Deus] loquitur 
 dicens: quis dedit os homini et quis fecit mogilalum 
 et surdum et uidentem et caecum? nonne ego Dominus 
 Deus? et nunc perge, et ego aperiam os tuum 
 et instruam te quid loquaris. nec difficile est Deo aperire 
 os hominis deuoti sibi et confessori suo inspirare constantiam

 

 


 
 et fiduciam loquendi qui in Numeris aduersus Balaam prophetam 
 etiam asinam fecerit loqui. quare in persecutionibus nemo cogitet 
 quod periculum diabolus inportet, sed immo consideret quod 
 auxilium Deus praestet, nec mentem labefactet humana infestatio, 
 sed corroboret fidem diuina protectio, quando unusquisque 
 secundum dominica promissa et fidei suae merita tantum 
 accipiat de Dei ope quantum se credat accipere, nec sit quod 
 omnipotens praestare non possit, nisi si accipientis fides caduca 
 defecerit.

ANTE PRAEDICTVM ESSE QVOD NOS MVNDVS ODIO HABITVRVS ESSET ET QVOD PERSECVTIONES ADVERSVM NOS EXCITARET ET QVOD NIHIL NOVVM CHRISTIANIS ACCIDAT, QVANDO AB INITIO MVNDI BONI LABORAVERINT ET OPPRESSI ADQVE OCCISI SINT IVSTI AB INIVSTIS. 
 
 Dominus in euangelio praemonet et praenuntiat dicens: si 
 mundus uos odit, scitote quoniam me primo odit. 
 si de mundo essetis, mundus quod suum esset amaret: 
 sed quia de mundo non estis et ego elegi uos 
 de mundo, propterea odit uos mundus. mementote 
 sermonem quem dixi uobis: cnon est seruus maior 
 domino suo.\' si me persecuti sunt, et uos persequentur. 
 et iterum: ueniet hora, ut omnis qui uos occiderit 
 putet se officium Deo facere: sed hoc facient, 
 quoniam non cognouerunt patrem neque me. haec 
 autem locutus sum uobis, ut cum uenerit hora 
 eorum memores sitis, quia ego dixi uobis. et iterum: 
 amen amen dico uobis quoniam uos plorabitis et 
 plangetis, saeculum autem gaudebit: uos tristes

 

 


 
 eritis, sed tristitia uestra in laetitiam ueniet. et 
 iterum: haec locutus sum uobis, ut in me pacem habeatis, 
 in saeculo autem pressuram: sed fidite quoniam 
 ego uici mundum. et cum a discipulis suis interrogaretur 
 de signo aduentus sui et consummationis mundi, respondit 
 et dixit: cauete ne qui uos fallat. multi enim uenient 
 in nomine meo dicentes cego sum Christus\' et 
 multos fallent. incipietis autem audire bella et 
 auditus bellorum. uidete, nolite tumultuari: oportet 
 enim fieri: sed nondum est finis. exurget autem 
 gens super gentem et regnum super regnum, et erunt 
 fames et terrae motus et pestilentiae per singula 
 loca. omnia autem ista initia parturitionum sunt. 
 tunc tradent uos in pressuram et interficient uos, 
 et eritis odibiles omnibus gentibus propter nomen 
 meum. et tunc scandalizabuntur multi et inuicem 
 tradent et odient inuicem. et multi pseudoprophetae 
 exurgent et seducent multos, et eo quod facinus 
 abundet refrigescet caritas multorum. qui autem 
 tolerauerit usque ad finem hic saluus erit. et praedicabitur 
 euangelium istud regni per totum orbem 
 terrae in testimonium omnibus gentibus, et tunc 
 ueniet finis. cum ergo uideritis abominationem uastationis 
 quae dicta est per Danielem prophetam 
 stantem in loco sancto–qui legit intellegat – tunc 
 qui in Iudaea sunt fugiant in montes, et qui in tecto 
 est non descendat tollere quicquam de domo, et qui 
 in agro est non conuertatur retro auferre\'uestimentum 
 suum. uae autem praegnantibus et

 

 


 
 nutricantibus in illis diebus. adorate ne fiat fuga uestra 
 hieme neque sabbato. erit enim tunc pressura magna 
 qualis non est facta ab initio mundi usque nunc, 
 sed neque fiet: et nisi breuiati fuissent dies illi, 
 non liberaretur omnis caro: propter electos autem 
 breuiabuntur illi dies. tunc si qui dixerit uobis 
 Cecce hic Christus\' aut ecce illic*, nolite credere. 
 surgent enim pseudochristi et pseudoprophetae et 
 dabunt signa magna et portenta ad errorem faciendum, 
 si fieri potest, et electis. uos autem cauete. 
 ecce praedixi uobis omnia. si ergo dixerint uobis 
 Cecce in solitudine est\\ nolite exire, ecce in cubiculis\\ 
 nolite credere. sicut enim coruscatio quae exit 
 ab oriente et apparet usque ad occidentem, ita erit 
 et aduentus filii hominis. ubi fuerit cadauer, illuc 
 congregabuntur aquilae. continuo autem post pressuram 
 dierum illorum sol tenebricabit et luna non 
 dabit lumen suum et stellae cadent de caelo et uirtutes 
 caelorum commouebuntur. et tunc apparebit signum 
 filii hominis in caelo, et lamentabunt se omnes 
 tribus terrae et uidebunt filium hominis uenientem 
 in nubibus caeli cum uirtute magna et claritate. et 
 mittet angelos suos cum tuba magna. et colligent 
 electos eius a quattuor uentis, a summis caelorum 
 usque ad summitates eorum. 
 Nec noua aut repentina haec sunt quae nunc accidunt christianis, 
 cum boni semper et iusti Deo innocentiae lege ac uerae religionis 
 timore deuoti per pressuras et iniurias et graues ac

 


 
 multiformes infestantium poenas angusti itineris difficultate gradiantur. 
 sic in origine statim mundi Abel iustus a fratre primus occiditur 
 et Iacob fugatur et Ioseph uenundatur et Dauid misericordem 
 Saul rex persequitur et Heliam maiestatem Dei constanter 
 ac fortiter adserentem rex Achab opprimere conatur. Zacharias 
 sacerdos interficitur in medio templi et altaris, ut illic hostia 
 ipse fiat, ubi Deo hostias immolabat. tot denique martyria iustorum 
 saepe celebrata, tot edita in posterum fidei et uirtutis 
 exempla. tres pueri, Ananias, Azarias, Misahel, aetate conpares, 
 dilectione concordes, fide stabiles, uirtute constantes, 
 flammis ac poenis urguentibus fortiores soli se Deo seruire, solum 
 nosse, solum colere proclamant dicentes: Nabuchodonosor 
 rex, non opus est nobis de hoc uerbo respondere tibi. 
 est enim Deus cui nos seruimus potens eripere nos 
 de camino ignis ardentis: et de manibus tuis, rex, 
 liberabit nos. et si non, notum sit tibi quia diis 
 tuis non seruimus et imaginem auream quam statuisti 
 non adoramus. et Daniel Deo deuotus et sancto Spiritu 
 plenus exclamat et dicit: nihil colo ego nisi Dominum 
 Deum meum qui condidit caelum et terram. Tobias 
 quoque sub regali licet ac tyrannica seruitute, sensu tamen ac 
 spiritu liber confessionem suam Deo seruat et uirtutem maiestatemque 
 diuinam sublimiter praedicat dicens: ego in terra 
 captiuitatis meae confiteor illi et ostendo uirtutem 
 eius in natione peccatrice. 
 
 
 Quid uero in Machabaeis septem fratres et natalium pariter et 
 uirtutum sorte consimiles septenarium numerum sacramento perfectae 
 consummationis implentes? sic septem fratres martyrio

 

 

 

 


 
 cohaerentes, ut primi in dispositione diuina septem dies annorum 
 septem milia continentes, ut septem spiritus et angeli septem 
 qui adsistunt et conuersantur ante faciem Dei et lucerna septiformis 
 in tabernaculo martyrii et in Apocalypsi septem candelabra 
 aurea et aput Salomonem columnae septem, super quas 
 aedificat domum sapientia, ita et istic septem fratrum numerus 
 ecclesias septem numeri sui quantitate conplexus, secundum quod 
 in primo Regnorum legimus sterilem septem peperisse. et aput 
 Esaiam septem mulieres unum hominem adprehendunt, cuius 
 inuocari super se nomen exposcunt. et apostolus Paulus qui huius numeri legitimi et certi meminit ad septem ecclesias scribit. et 
 in Apocalypsi Dominus mandata sua diuina et praecepta caelestia 
 ad septem ecclesias et earum angelos dirigit. qui nunc istic numerus 
 in fratribus inuenitur, ut consummatio legitima conpleatur. 
 cum septem liberis plane copulatur et mater origo et radix 
 quae ecclesias septem postmodum peperit, ipsa prima et una 
 super petram Domini uoce fundata. nec uacat quod in passionibus 
 sola cum liberis mater est. martyres enim qui se Dei filios 
 in passione testantur iam non nisi Deo patre censentur, sicut in 
 euangelio Dominus docet dicens: ne uocaueritis uobis p patrem 
 super terram. unus est enim pater uester qui 
 in caelis est. 
 
 Quae uero ediderunt confessionum praeconia, quam praeclara, 
 quam magna documenta fidei praebuerunt! rex Antiochus infestus, 
 immo in Antiocho antichristus expressus ora martyrum 
 gloriosa et spiritu confessionis inuicta contagio suillae carnis 
 maculare quaerebat et cum flagellis grauiter uerberasset ac nihil

 

 


 
 promouere potuisset, sartagines iussit igniri: quibus ignitis et 
 accensis eum qui primus locutus fuerat et magis regem uirtutis 
 et fidei constantia prouocauerat admoueri praecepit et frigi producta 
 et exsecta prius lingua quae confessa Deum fuerat: quod 
 martyri gloriosius contigit. lingua enim confessa nomen Dei 
 prior ad Deum debuit ipsa proficisci. post in secundo excogitatis 
 acrioribus poenis, antequam cetera membra torqueret, cutem 
 capiti cum capillis detraxit, odio scilicet certe eo : nam cum caput 
 uiri Christus sit et caput Christi Deus, qui caput laniabat 
 martyre Deum et Christum persequebatur in capite. at ille in 
 martyrio suo fidens et resurrectionis sibi praemium de Dei remuneratione 
 promittens exclamauit et dixit: tu quidem, inpotens, 
 ex hac praesenti uita nos perdis: sed mundi 
 rex defunctos nos pro suis legibus in aeternam 
 uitae resurrectionem suscitabit. tertius linguam postulatus 
 cito protulit. nam poenam linguae exsecandae iam didicerat 
 a fratre contemnere. manus quoque amputandas constanter extendit 
 multum beatus genere isto supplicii, cui contigit extensis 
 ad poenam manibus passionis dominicae instar imitari. nec non 
 et quartus pari uirtute tormenta contemnens et ad retundendum 
 regem caelesti uoce respondens exclamauit et dixit: potius est 
 ab hominibus morti datos expectare spem a Deo 
 iterum ab eo suscitatos. tibi enim resurrectio ad 
 uitam non erit. quintus praeter quod carnificinam regis et 
 duros uariosque cruciatus fidei uigore calcabat, ad praescientiam 
 quoque et notitiam futurorum spiritu diuinitatis animatus prophetauit 
 regi indignationem Dei et ultionem uelociter secuturam. 
 potestatem, inquit, inter homines habens, cum sis

 

 

 


 
 corruptibilis, facis quod uis. noli autem putare 
 genus nostrum a Deo derelictum esse. sustine et 
 uide magna potestas eius qualiter te et semen tuum 
 torquebit. quale illud leuamentum fuit martyri, quam magnum, 
 quam grande solacium in cruciatibus suis non tormenta propria cogitare sed tortoris sui supplicia praedicare! in sexto 
 uero non uirtus sola sed et humilitas praedicanda est, nihil sibi 
 martyrem uindicasse nec confessionis suae honorem superbis uocibus 
 uentilasse, peccatis potius suis adscripsisse quod persecutionem 
 a rege pateretur, Deo uero dedisse quod postmodum uindicaretur. 
 docuit esse martyras uerecundos, de ultione fidere et 
 nihil in passione iactare. noli, inquit, frustra errare. nos 
 enim propter nosmet ipsos haec patimur peccantes 
 in Deum nostrum. tu autem ne te existimes inpunitum 
 futurum adgressus pugnare cum Deo. admirabilis 
 quoque mater quae nec sexus infirmitate fracta nec multiplici 
 orbitate commota morientes liberos spectauit libenter nec poenas 
 illas pignerum sed glorias computauit. tam grande martyrium 
 Deo praebens uirtute oculorum suorum quam praebuerant filii 
 eius tormentis et passione membrorum. cum sex punitis et occisis 
 superesset unus ex fratribus, cui rex diuitias et potentatus et 
 multa pollicebatur ut crudelitas eius ac feritas uel unius subacti 
 solacio foueretur, et peteret ut ad filium deiciendum secum deprecaretur 
 et mater, deprecata est illa, sed ut decebat martyrum 
 matrem, ut decebat legis et Dei memorem, ut decebat filios suos 
 non delicate sed fortiter diligentem. deprecata est enim, sed ut 
 Deum confiteretur. deprecata est ne a fratribus suis frater in 
 consortio laudis et gloriae separaretur, tunc se septem filiorum 
 conputans matrem, si sibi contingeret filios septem Deo potius

 

 


 
 peperisse, non saeculo. armans itaque eum et corroborans et feliciore 
 tunc partu filium generans, fili, inquit, miserere mei 
 quae te in utero mensibus decem portaui et lac 
 triennio dedi et alui et in aetatem istam produxi. 
 oro, fili, aspicias in caelum et terram et omnibus 
 quae in eis sunt aspectis intellegas quia ex nihilo 
 fecit illa Deus et hominum genus ita fit. nec timeas 
 carnificem istum, sed dignus fratribus effectus excipias 
 mortem, ut in illa miseratione cum fratribus 
 te recipiam. magna laus matris in exhortatione uirtutis, sed 
 maior in Dei timore et in fidei ueritate, quod nihil sibi aut filio 
 de sex martyrum honore promisit nec fratrum precem profuturam 
 credidit ad negantis salutem, persuasit potius participem passionis 
 fieri, ut in iudicii die posset cum fratribus inueniri. post 
 haec liberis suis commoritur et mater: neque enim iam aliud 
 decebat quam ut quae martyras et pepererat et effecerat in consortio 
 illis gloriae iungeretur et quos ad Deum praemiserat ipsa 
 quoque sequeretur. 
 
 Ac ne qui uel libelli uel alicuius rei oblata sibi occasione qua 
 fallat amplectatur decipientium malum munus, nec Eleazar tacendus 
 est. qui cum sibi a ministris regis offerretur facultas, ut accepta 
 carne qua liceret ei uesci ad circumueniendum regem 
 simularet se illa edere quae de sacrificiis adque inlicitis cibis ingerebantur, 
 consentire ad hanc fallaciam noluit dicens nec aetati 
 suae nec nobilitati conuenire id fingere, quo ceteri

 

 


 
 scandalizarentur et in errorem inducerentur existimantes Eleazarum nonaginta 
 annos natum ad alienigenarum morem relicta et prodita Dei lege 
 transisse, nec tanti esse lucrari breuia uitae tormenta, ut offenso 
 Deo incurreret aeterna supplicia. adque ille excruciatus diu et in 
 extremo iam constitutus, cum inter uerbera et tormenta moreretur, 
 ingemescens ait: Domine, qui sanctam habes scientiam, 
 manifestum est quia cum possim morte liberari 
 durissimos dolores corporis tolero flagellis 
 uapulans, animo autem propter ipsius metum libenter 
 haec patior. sincera prorsus fides et uirtus integra ac 
 satis pura non regem Antiochum cogitasse sed Deum iudicem et 
 scisse proficere sibi ad salutem non posse, si hominem derideret 
 ac falleret, quando Deus qui conscientiae nostrae iudex est et 
 solus timendus nec derideri possit omnino nec falli. 
 
 Si igitur et nos dicati ac deuoti Deo uiuimus, si supra ipsa 
 iustorum antiqua et sancta uestigia iter facimus, per eadem documenta 
 poenarum, per eadem passionum martyria pergamus, 
 hoc ampliorem gloriam conputantes temporis nostri, quod cum 
 uetera exempla numerentur, exuberante postmodum copia uirtutis 
 ac fidei numerari non possunt martyres christiani testante 
 Apocalypsi et dicente: post haec uidi turbam multam 
 quam dinumerare nemo poterat ex omni gente et 
 ex omni tribu et populo et lingua stantes in conspectu 
 throni et agni: et erant amicti stolas albas 
 et palmae fuerunt in manibus eorum et magno clamore 
 dicebant: salus Deo nostro sedenti super thronum 
 et agno. et respondens unus ex senioribus dicit 
 mihi: qui amicti sunt stolas albas qui sunt et

 

 


 
 unde uenerunt? et dixi ei: Domine, tu scis. et ait 
 mihi: hi sunt qui uenerunt ex magna tribulatione 
 et lauerunt stolas suas et candidas eas fecerunt 
 in sanguine agni. propter hoc sunt in conspectu honoris 
 Dei [et seruiunt ei in templo eius]. quodsi tantus 
 ostenditur et probatur christianorum martyrum populus, nemo 
 difficile uel arduum putet esse martyrem fieri, quando uideat 
 martyrum populum non posse numerari.

QVAE SPES ET MERCES MANEAT IVSTOS ET MARTVRAS POST CONFLICTATIONES HVIVS TEMPORIS ET PASSIONES. 
 
 Per Salomonem Spiritus sanctus ostendit et praecanit dicens: 
 et si coram hominibus tormenta passi sunt, spes 
 eorum inmortalitate plena est: et in paucis uexati 
 in multis bene disponentur, quoniam Deus temptauit 
 illos et inuenit illos dignos se. tamquam aurum 
 in fornace probauit illos et quasi holocaustam hostiam 
 accepit illos, et in tempore erit respectus 
 illorum. iudicabunt nationes et dominabuntur populis, 
 et regnabit dominus eorum in perpetuum. 
 item aput eundem uindicta nostra describitur et persequentium 
 nos adque infestantium paenitentia praedicatur. tunc stabunt, 
 inquit, iusti in magna constantia aduersus eos qui 
 se angustauerunt et qui abstulerunt labores eorum:

 

 


 
 uidentes turbabuntur timore horribili et mirabuntur 
 in subitatione insperatae salutis dicentes inter 
 se, paenitentiam habentes et per angustiam spiritus 
 gementes: (hi sunt quos habuimus aliquando 
 in risu et in similitudine inproperii. nos insensati 
 uitam illorum aestimabamus insaniam et finem 
 illorum sine honore. quomodo conputati sunt inter 
 filios Dei et inter sanctos sors illorum est? ergo 
 errauimus a uia ueritatis et iustitiae lumen non 
 luxit nobis et sol non est ortus nobis. lassati sumus 
 iniquitatis uia et perditionis et ambulauimus solitudines 
 difficiles, uiam autem Domini ignorauimus. 
 quid nobis profuit superbia, aut quid diuitiarum 
 iactatio contulit nobis? transierunt omnia 
 ista tamquam umbra. item in psalmo CXV pretium et merces 
 passionis ostenditur. pretiosa est, inquit, in conspectu 
 Dei mors iustorum eius. item in psalmo CXXV tristitia 
 conflictationis et laetitia retributionis exprimitur. qui seminant, 
 inquit, in lacrimis in gaudio metent. ambulantes 
 ambulabant et plorabant mittentes semina 
 sua: uenientes autem uenient in exultatione tollentes 
 gremia sua. et iterum in psalmo CXVIII: beati inmaculati 
 in uia, qui ambulant in luce Domini. beati 
 qui perscrutantur martyria eius, in toto corde inquirunt 
 eum. item Dominus in euangelio, ultor ipse

 

 


 
 persecutionis nostrae et munerator passionis, beati, inquit, qui persecutionem 
 passi fuerint propter iustitiam, quia 
 ipsorum est regnum caelorum. et iterum: beati eritis, 
 cum odio uos habuerint homines et separauerint 
 uos et expulerint et maledixerint nomini uestro 
 quasi nequam propter filium hominis. gaudete in 
 illa die et exultate. ecce enim merces uestra multa 
 in caelis. et iterum: qui perdit animam suam propter 
 me hic saluabit illam. nec solos animaduersos et interfectos 
 diuinae pollicitationis manent praemia, sed etiam si passio fidelibus 
 desit, fides tamen integra adque inuicta perstiterit et contemptis 
 ac relictis suis omnibus Christum se sequi christianus 
 ostenderit, ipse quoque a Christo inter martyras honoratur pollicente 
 ipso et dicente: nemo est qui relinquat domum 
 aut agrum aut parentes aut fratres aut uxorem aut 
 filios propter regnum Dei et non recipiat septies 
 tantum in isto tempore, in saeculo autem uenturo 
 uitam aeternam. item in Apocalypsi hoc idem loquitur, et 
 uidi, inquit, animas occisorum propter nomen Iesu 
 et sermonem Dei. et cum primo in loco posuisset occisos, 
 addidit dicens: et quicumque imaginem bestiae non 
 adorauerunt nec acceperunt inscriptionem in fronte 
 aut in manu sua. quos uniuersos a se in eodem loco simul 
 uisos coniungit ac dicit: et uixerunt et regnauerunt cum 
 Christo. uiuere omnes dicit et regnare cum Christo, non tantum 
 qui occisi fuerint, sed quique in fidei suae firmitate et Dei

 

 


 
 timore perstantes imaginem bestiae non adorauerint neque ad 
 funesta eius et sacrilega edicta consenserint.

PLVS NOS ACCIPERE IN PASSIONIS MEBCEDE QVAM QVOD HIC SVSTINEMVS IN IPSA PASSIONE. \' 
 
 Probat beatus apostolus Paulus qui dignatione diuina usque in 
 tertium caelum adque in paradisum raptus audisse se inenarrabilia 
 testatur, qui oculata fide legum Christum uidisse se gloriatur, 
 qui id quod et didicit et uidit maioris conscientiae ueritate 
 profitetur. non sunt, inquit, condignae passiones 
 huius temporis ad superuenturam claritudinem quae 
 reuelabitur in nobis. quis ergo non omnibus modis elaboret 
 ad claritatem tantam peruenire, ut amicus Dei fiat, ut cum 
 Christo statim gaudeat, ut post tormenta et supplicia terrena 
 praemia diuina percipiat? si militibus saecularibus gloriosum 
 est ut hoste deuicto redeant in patriam triumphantes, quanto 
 potior et maior est gloria uicto diabolo ad paradisum triumphantem 
 redire et unde Adam peccator eiectus est illuc, prostrato eo 
 qui ante deceperat trophaea uictricia reportare, offerre Domino . 
 acceptissimum munus incorruptam fidem, uirtutem mentis incolumem, 
 laudem deuotionis inlustrem, comitari eum cum uenire 
 coeperit uindictam de inimicis recepturus, lateri eius adsistere 
 cum sederit iudicaturus, coheredem Christi fieri, angelis 
 coaequari, cum patriarchis, cum apostolis, cum prophetis caelestis 
 regni possessione laetari. has cogitationes quae persecutio 
 potest uincere, quae possunt tormenta superare? durat fortis et 
 stabilis religiosis meditationibus fundata mens et aduersus

 

 


 
 omnes diaboli terrores et minas mundi animus inmobilis perstat 
 quem futurorum fides certa et solida corroborat. cluduntur in 
 persecutionibus terrae, sed patet caelum: minatur antichristus, 
 sed Christus tuetur: mors infertur, sed inmortalitas sequitur: 
 occiso mundus eripitur, sed restituto paradisus exhibetur: uita 
 temporalis extinguitur, sed aeternitas repraesentatur. quanta est 
 dignitas et quanta securitas exire hinc laetum, exire inter pressuras 
 et angustias gloriosum, eludere in momento oculos, quibus 
 homines uidebantur et mundus, aperire eosdem statim, ut 
 Deus uideatur et Christus. tam feliciter migrandi quanta uelocitas. 
 terris repente subtraheris, ut in regnis caelestibus reponaris. 
 haec oportet mente et cogitatione conplecti, haec die ac 
 nocte meditari. si talem persecutio inuenerit Dei militem, uinci 
 non poterit uirtus ad proelium prompta. uel si arcessitio ante 
 praeuenerit, sine praemio non erit fides quae erat ad martyrium 
 praeparata: sine damno temporis merces Deo iudice redditur: in 
 persecutione militia, in pace conscientia coronatur.