Corona uictoriae non promittitur nisi certantibus. in 
 diuinis autem scripturis adsidue inuenimus promitti nobis 
 coronam, si uicerimus. sed, ne longum sit multa commemorare, 
 apud apostolum Paulum manifestissime legitur: opus 
 perfeci, cursum consummaui, fidem seruaui; iam 
 superest mihi corona iustitiae. debemus ergo cognoscere, 
 quis sit ipse aduersarius, quem si uicerimus coronabimur. 
 ipse est enim, quem dominus noster prior uicit, ut etiam nos 
 in illo permanentes uincamus. et dei quidem uirtus atque 
 sapientia et uerbum, per quod facta sunt omnia, qui filius 
 dei unicus est, super omnem creaturam semper incommutabilis 
 manet. et quoniam sub illo est creatura etiam quae non 
 peccauit, quanto magis sub illo est omnis creatura peccatrix! 
 ergo quoniam sub illo sunt omnes sancti angeli, multo magis

 

 
 
 
 sub illo sunt omnes praeuaricatores angeli, quorum diabolus 
 princeps est. sed quia naturam nostram deceperat, dignatus 
 est unigenitus dei filius ipsam naturam nostram suscipere, 
 ut de ipsa diabolus uinceretur et, quem semper ipse sub se 
 habet, etiam sub nobis eum esse faceret. ipsum significat 
 dicens: princeps huius mundi missus est foras, non 
 quia extra mundum missus est, quomodo quidam haeretici 
 putant, sed foras ab animis eorum, qui cohaerent uerbo dei 
 et non diligunt mundum, cuius ille princeps est, quia dominatur 
 eis, qui diligunt temporalia bona, quae hoc mundo uisibili 
 continentur, non quia ipse dominus est huius mundi, sed 
 princeps cupiditatum earum, quibus concupiscitur omne quod 
 transit, ut ei subiaceant qui neglegunt aeternum deum et 
 diligunt instabilia et mutabilia. radix enim est omnium 
 malorum cupiditas: quam quidam adpetentes a fide 
 errauerunt et inseruerunt se doloribus multis. per 
 hanc cupiditatem regnat in homine diabolus et cor eius tenet. 
 tales sunt omnes, qui diligunt istum mundum. mittitur autem 
 diabolus foras, quando ex toto corde renuntiatur huic mundo. 
 sic enim renuntiatur diabolo, qui princeps est huius mundi, 
 cum renuntiatur corruptelis et pompis et angelis eius. ideoque 
 ipse dominus iam triumphantem naturam hominis portans, 
 scitote, inquit, quia ego uici mundum.

Multi autem dicunt: quomodo possumus uincere diabolum, 
 quem non uidemus? sed habemus magistrum, qui 
 nobis demonstrare dignatus est, quomodo inuisibiles hostes 
 uincantur. de illo enim dixit apostolus: exuens se carne 
 principatus et potestates exemplauit fiducialiter 
 triumphans eos in semet ipso. ibi ergo uincuntur 
 inimicae nobis inuisibiles potestates, ubi uincuntur inuisibiles 
 cupiditates. et ideo quia in nobis ipsis uincimus temporalium 
 rerum cupiditates, necesse est, ut in nobis ipsis uincamus 
 et illum, qui per ipsas cupiditates regnat in homine. 
 quando enim dictum est diabolo: terram manducabis, 
 dictum est peccatori: terra es, et in terram ibis. datus 
 est ergo in cibum diaboli peccator. non simus terra, si 
 nolumus manducari a serpente. sicut enim quod manducamus, 
 in nostrum corpus conuertimus, ut cibus ipse secundum 
 corpus hoc efficiatur quod nos sumus, sic malis moribus per 
 nequitiam et superbiam et inpietatem hoc efficitur quisque 
 quod diabolus, id est similis eius, et subicitur ei, sicut subiectum 
 est nobis corpus nostrum. et hoc est, quod dicitur 
 (manducari a serpente\'. quisquis itaque timet illum ignem, 
 qui paratus est diabolo et angelis eius, det operam 
 triumphare de illo in semet ipso. eos enim, qui foris nos 
 oppugnant, intus uincimus uincendo concupiscentias, per quas

 

 
 
 
 nobis dominantur. et quos inuenerint sui similes, secum ad 
 poenas trahunt.

Sic et apostolus dicit, quod in semet ipso pugnet 
 aduersus potestates exteriores. ait enim: non est nobis conluctatio 
 aduersus carnem et sanguinem, sed aduersus 
 principes et potestates huius mundi, rectores 
 harum tenebrarum, aduersus spiritalia nequitiae in 
 eaelestibus. caelum enim dicitur etiam iste aer, ubi uenti 
 et nubes et procellae et turbines fiunt, sicut etiam scriptura 
 dicit multis locis: et intonuit de caelo dominus, et: 
 aues caeli, et: uolatilia caeli, cum manifestum sit aues 
 in aere uolare. et nos in consuetudine hunc aerem caelum 
 appellamus; nam cum de sereno uel nubilo quaerimus, aliquando 
 dicimus: qualis est aer? aliquando: quale est caelum? hoc 
 dixi, ne quis existimet ibi habitare mala daemonia, ubi solem 
 et lunam et stellas deus ordinauit. quae mala daemonia ideo 
 apostolus appellat spiritalia, quia etiam mali angeli in scripturis 
 spiritus appellantur. ideo autem rectores harum tenebrarum 
 eos dicit, quoniam peccatores homines tenebras appellat, quibus 
 isti dominantur. ideo et alio loco dicit: fuistis enim 
 aliquando tenebrae, nunc autem lux in domino,

 

 
 
 
 quia ex peccatoribus iustificati erant. non ergo arbitremur in 
 summo caelo habitare diabolum cum angelis suis, unde lapsum 
 esse credimus.

Sic enim errauerunt Manichaei, qui dicunt ante 
 mundi constitutionem fuisse gentem tenebrarum, quae contra 
 deum rebellauit: in quo bello credunt miseri omnipotentem 
 deum non sibi aliter potuisse succurrere, nisi partem suam 
 contra eam gentem mitteret. cuius gentis principes, sicut illi 
 dicunt, deuorauerunt partem dei et temperati sunt, ut posset 
 de illis mundus fabricari. sic dicunt deum peruenisse ad 
 uictoriam cum magnis calamitatibus et cruciatibus et miseriis 
 membrorum suorum: quae membra dicunt esse commixta 
 tenebrosis uisceribus principum illorum, ut eos temperarent 
 et a furore compescerent. et non intellegunt tam sacrilegam 
 esse sectam suam, ut credant omnipotentem deum non per 
 creaturam, quam fecerit, sed per ipsam naturam suam bellasse 
 cum tenebris: quod nefas est credere. neque hoc solum, sed 
 etiam illos, qui uicti sunt, factos esse meliores, quia furor 
 eorum conpressus est; dei autem naturam, quae uicit, factam 
 esse miserrimam. dicunt enim eam per ipsam commixtionem 
 perdidisse intellectum et beatitudinem suam et magnis erroribus 
 et cladibus esse inplicatam. quam si aliquando uel totam 
 purgari dicerent, magnam tamen inpietatem contra omnipotentem 
 deum adfirmarent, cuius partem crederent tanto tempore

 

 

 
 
 
 in erroribus ac poenis esse iactatam sine aliquo peccati crimine. 
 nunc uero infelices audent adhuc dicere nec totam posse 
 purgari; et ipsam partem, quae purgari non potuerit, proficere 
 ad uinculum, ut inde inuoluatur et inligetur malitiae sepulcrum, 
 et sic ibi semper sit pars ipsa dei misera, quae nihil 
 peccauit et affigitur in aeternum carceri tenebrarum. hoc 
 illi dicunt, ut simplices animas fallant. sed quis tam simplex 
 est, ut.ista non sentiat esse sacrilega, quibus affirmant omnipotentem 
 deum necessitate oppressum esse, ut partem suam 
 bonam et innocentem tantis cladibus obruendam et tanta inmunditia 
 inquinandam daret et non totam liberare posset et 
 quod liberare non potuerit, aeternis uinculis conligaret? quis 
 ergo ista non execretur? quis non intellegat inpia esse et 
 nefanda? sed illi quando capiunt homines, non ista prius 
 dicunt — quae si dicerent, riderentur aut fugerentur ab 
 omnibus — sed eligunt capitula de scripturis, quae simplices 
 homines non intellegunt, et per illa decipiunt animas inperitas 
 quaerendo, unde sit malum. sicut in isto capitulo faciunt, 
 quod ab apostolo scriptum est: rectores harum tenebrarum, 
 et spiritalia nequitiae in caelestibus. quaerunt

 

 
 
 
 enim deceptores illi et interrogant hominem scripturas diuinas 
 non intellegentem, unde sint in caelo rectores tenebrarum, 
 ut, cum respondere non potuerit, traducatur ab eis per curiositatem, 
 quia omnis anima indocta curiosa est. qui autem 
 fidem catholicam bene didicit et bonis moribus et uera pietate 
 munitus est, quamuis eorum haeresim nesciat, respondet illis 
 tamen. nec enim decipi potest, qui iam nouit, quid pertineat 
 ad christianam fidem, quae catholica dicitur per orbem terrarum 
 sparsa et contra omnes inpios et peccatores, neglegentes 
 autem etiam suos domino gubernante secura.

Quoniam ergo dicebamus apostolum Paulum dixisse 
 habere nos conluctationem aduersus rectores tenebrarum et 
 spiritalia nequitiae in caelestibus et probauimus etiam istum 
 aerem terrae proximum caelum uocari, oportet credere aduersum 
 diabolum et angelos eius nos dimicare, qui gaudent 
 perturbationibus nostris. nam et ipse apostolus alio loco 
 diabolum principem potestatis aeris huius appellat. 
 quamuis ille locus, ubi ait: spiritalia nequitiae in caelestibus, 
 possit et aliter intellegi, ut non ipsos praeuaricatores 
 angelos in caelestibus esse dixerit, sed nos potius, de 
 quibus alio loco dicit: conuersatio nostra in caelis 
 est, ut nos in caelestibus constituti, id est in spiritalibus 
 praeceptis dei ambulantes dimicemus aduersus spiritalia

 

 
 
 
 nequitiae, quae nos inde conantur abstrahere. magis ergo illud 
 quaerendum est, quomodo aduersus eos, quos non uidemus, 
 pugnare possimus et uincere, ne putent stulti aduersus aerem 
 nos debere certare.

Docet itaque ipse apostolus dicens: non sic pugno 
 quasi aerem caedens; sed castigo corpus meum et 
 in seruitutem redigo, ne forte aliis praedicans 
 ipse reprobus inueniar; item dicit: imitatores mei 
 estote, sicut et ego Christi. quare intellegendum est 
 etiam ipsum apostolum in semet ipso triumphasse de potestatibus 
 huius mundi, sicut de domino dixerat, cuius se 
 imitatorem esse profitetur. imitemur ergo et nos illum, sicut 
 hortatur, et castigemus corpus nostrum et in seruitutem 
 redigamus, si mundum uolumus uincere, quia per inlicitas 
 delectationes suas et pompas et perniciosam curiositatem 
 nobis dominari potest hic mundus, id est ea, quae in hoc 
 mundo perniciosa delectatione conligant amatores rerum temporalium 
 et diabolo atque angelis eius seruire cogunt: quibus 
 omnibus si renuntiauimus, redigamus in seruitutem corpus 
 nostrum.

Sed ne quis forte hoc ipsum quaerat, quomodo 
 fiat, ut corpus nostrum seruituti subiciamus, facile intellegi 
 et fieri potest, si prius nos ipsos subiciamus deo bona uoluntate 
 et caritate sincera. nam omnis creatura, uelit nolit, uni 
 deo et domino suo subiecta est. sed hoc admonemur, ut tota 
 uoluntate seruiamus domino deo nostro, quoniam iustus

 

 
 
 
 liberaliter seruit, iniustus autem conpeditus seruit. omnes tamen 
 diuinae prouidentiae seruiunt; sed alii oboediunt tamquam 
 filii et faciunt cum ea quod bonum est; alii uero ligantur 
 tamquam serui, et fit de illis quod iustum est. ita deus 
 omnipotens, dominus uniuersae creaturae, qui fecit omnia, 
 sicut scriptum est, bona ualde, sic ea ordinauit, ut et de 
 bonis et de malis bene faciat. quod enim iuste fit, bene fit. 
 iuste autem sunt beati boni, et iuste mali poenas patiuntur. 
 ergo et de bonis et de malis bene facit deus, quoniam omnia 
 iuste facit. boni sunt autem, qui tota uoluntate deo seruiunt, 
 mali autem necessitate seruiunt; nemo enim leges omnipotentis 
 euadit. sed aliud est facere quod lex iubet, aliud pati quod 
 lex iubet. quapropter boni secundum leges faciunt, mali secundum 
 leges patiuntur.

Nec nos moueat, quod in hac uita secundum carnem, 
 quam portant, iusti multa grauia et aspera tolerant. nihil 
 enim mali patiuntur, qui iam possunt dicere, quod ille uir 
 spiritalis exultat et praedicat apostolus dicens: gloriamur 
 in tribulationibus, scientes, quoniam tribulatio 
 patientiam operatur, patientia probationem, probatio 
 spem; spes autem non confundit, quia 
 caritas dei diffusa est in cordibus nostris per 
 spiritum sanctum, qui datus est nobis. si ergo in

 

 
 
 
 hac uita, ubi tanta tormenta sunt, possunt boni et iusti uiri, 
 cum talia patiuntur, non solum aequo animo tolerare, sed 
 etiam in dei caritate gloriari, quid cogitandum est de illa 
 uita, quae nobis promittitur, ubi nullam de corpore molestiam 
 sentiemus? quoniam non ad hoc resurgit corpus iustorum, ad 
 quod resurgit corpus inpiorum, sicut scriptum est: omnes 
 resurgimus, sed non omnes inmutabimur. et ne quisquam 
 putet non iustis inmutationem istam promitti, sed potius 
 iniustis, et eam existimet esse poenalem, sequitur et dicit: 
 et mortui resurgunt incorrupti, et nos inmutabimur. 
 quicumque ergo mali sunt, sic ordinati sunt, quia et 
 unusquisque sibi et omnes inuicem sibi nocent. hoc enim 
 adpetunt, quod perniciose diligitur et quod eis auferri facile 
 potest; et hoc sibi auferunt inuicem, quando se persequuntur. 
 et ideo cruciantur, quibus auferuntur temporalia, quia diligunt 
 ea; illi autem, qui auferunt, gaudent. sed talis laetitia caecitas 
 est et summa miseria; ipsa enim magis inplicat animam et 
 ad maiora tormenta perducit. nam gaudet et piscis, quando 
 hamum non uidens escam deuorat; sed cum piscator eum 
 adducere coeperit, uiscera eius torquentur primo; deinde ab 
 omni laetitia sua per ipsam escam, de qua laetatus est, ad 
 consumptionem trahitur. sic sunt omnes, qui de bonis temporalibus 
 beatos se putant; hamum enim acceperunt et cum 
 illo sibi uagantur; ueniet tempus, ut sentiant, quanta tormenta

 

 
 
 
 cum auiditate deuorauerint. et ideo bonis nihil nocent, quia 
 hoc eis auferunt, quod non diligunt; nam quod diligunt et 
 unde beati sunt, auferre illis nemo potest. cruciatus uero 
 corporis malas animas miserabiliter adfligit, bonas autem fortiter 
 purgat. sic fit, ut et malus homo et malus angelus diuinae 
 prouidentiae militent; sed nesciunt, quid boni de illis operetur 
 deus. non itaque pro meritis officii sed pro meritis malitiae 
 stipendiantur.

Sed ut hae animae, quae habent uoluntatem nocendi 
 et rationem cogitandi, sub diuinis legibus ordinatae sunt, ne 
 aliquid iniustum quisque patiatur, ita omnia, et animalia et 
 corporalia, in genere suo et in ordine suo diuinae prouidentiae 
 legibus subdita administrantur. ideo dominus dicit: nonne 
 duo passeres asse ueneunt? et unus eorum non 
 cadit in terram sine uoluntate patris uestri. hoc 
 enim dixit, uolens ostendere quidquid uilissimum homines 
 putant omnipotentia dei gubernari. sic enim et uolatilia 
 caeli ab eo pasci et lilia agri ab eo uestiri ueritas loquitur, 
 quae capillos etiam nostros numeratos esse dicit. sed quoniam 
 mundas animas rationales per se ipse deus curat, siue 
 in optimis et magnis angelis siue in hominibus tota sibi 
 uoluntate seruientibus, cetera uero per ipsos gubernat, uerissime 
 dici potuit etiam illud ab apostolo: non enim de 
 bubus cura est deo. in scripturis enim sanctis deus homines 
 docet, quomodo cum hominibus agant et ipsi deo seruiant;

 

 
 
 
 quomodo autem agant cum pecoribus suis, ipsi sciunt, id 
 est quomodo salutem pecorum suorum gubernent, usu et 
 peritia et ratione naturali, quae quidem omnia de magnis sui 
 creatoris opibus acceperunt. qui ergo potest intellegere, quomodo 
 uniuersae creaturae conditor deus gubernet eam per animas 
 sanctas, quae ministeria eius in caelis et in terris, quia et 
 ipsae sanctae animae ab ipso factae sunt et in eius creatura 
 primatum tenent: qui ergo potest intellegere, intellegat et 
 intret in gaudium domini sui.

Si autem hoc non possumus, quamdiu sumus 
 in hoc corpore et peregrinamur a domino, gustemus 
 saltem, quam suauis est dominus, quia dedit nobis 
 pignus spiritum, in quo sentiamus eius dulcedinem; et 
 desideremus ipsum uitae fontem. ubi sobria ebrietate inundemur 
 et inrigemur, sicut lignum, quod plantatum est 
 secundum decursus aquarum et dat fructus in tempore 
 suo et folium eius non decidet. dicit enim 
 spiritus sanctus: filii autem hominum in tegmine 
 alarum tuarum sperabunt. inebriabuntur ubertate 
 domus tuae, et torrente uoluptatis tuae potabis 
 eos, quoniam apud te est fons uitae. talis ebrietas non 
 euertit mentem, sed tamen rapit susum et obliuionem praestat

 

 
 
 
 omnium terrenorum; sed si possumus toto affectu iam dicere: 
 quemadmodum ceruus desiderat ad fontes aquarum, 
 ita desiderat anima mea ad te, deus.

Quodsi forte adhuc propter aegritudines animae, 
 quas de saeculi amore concepit, nec gustare sumus idonei 
 quam dulcis est dominus, uel credamus diuinae auctoritati, 
 quam uoluit esse in scripturis sanctis de filio suo, qui factus 
 est ei ex semine Dauid secundum carnem, sicut apostolus 
 loquitur; omnia enim per ipsum facta sunt, sicut in 
 euangelio scriptum est, et sine ipso factum est nihil. 
 qui nostrae inbecillitatis misertus est: quam inbecillitatem 
 non eius opere, sed nostra uoluntate meruimus; nam deus 
 hominem inexterminabilem fecit et ei liberum uoluntatis 
 arbitrium dedit. non enim esset optimus, si dei praeceptis 
 necessitate, non uoluntate seruiret. facile est omnino, quantum 
 existimo, quod intellegere nolunt, qui catholicam deseruerunt 
 fidem et christiani uocari uolunt. nam si nobiscum fatentur 
 naturam nostram non sanari nisi recte faciendo, fateantur 
 eam non infirmari nisi peccando. et ideo non est credendum 
 animam nostram hoc esse, quod deus est, quia, si hoc esset, 
 nec sua uoluntate nec aliqua necessitate in deterius mutaretur, 
 quoniam omni modo incommutabilis intellegitur deus, sed ab

 

 

 

 
 
 
 eis, qui non in contentione et aemulatione et uanae gloriae 
 cupiditate amant loqui quod nesciunt, sed humilitate christiana 
 sentiunt de domino in bonitate et in simplicitate cordis 
 quaerunt eum. hanc ergo inbecillitatem nostram suscipere 
 dignatus est filius dei, et uerbum caro factum est et 
 habitauit in nobis: non quia aeternitas illa mutata est, sed 
 quia mutabilem creaturam mutabilibus hominum oculis ostendit, 
 quam incommutabili maiestate suscepit.

Sunt autem stulti, qui dicunt: quare non poterat 
 aliter sapientia dei homines liberare, nisi susciperet hominem 
 et nasceretur de femina et a peccatoribus illa omnia pateretur? 
 quibus dicimus: poterat omnino, sed si aliter faceret, similiter 
 uestrae stultitiae displiceret. si enim non appareret oculis 
 peccatorum, lumen eius aeternum utique, quod per interiores 
 oculos uidetur, inquinatis mentibus uidere non possent. nunc 
 autem quia uisibiliter nos commonere dignatus est, ut ad 
 inuisibilia praepararet, displicet auaris, quia non aureum corpus 
 habuit; displicet inpudicis, quia de femina natus est — multum 
 enim oderunt inpudici, quod concipiunt et pariunt 
 feminae —; displicet superbis, quod contumelias patientissime 
 pertulit; displicet delicatis, quia cruciatus est; displicet timidis 
 quia mortuus est. et ut non uitia sua uideantur defendere, 
 non in homine dicunt sibi hoc displicere, sed in filio dei. non

 

 
 
 
 enim intellegunt, quid sit aeternitas dei, quae hominem adsumpsit, 
 et quid ipsa humana creatura, quae mutationibus 
 suis in pristinam firmitatem reuocabatur, ut disceremus docente 
 ipso domino infirmitates, quas peccando collegimus, recte 
 faciendo posse sanari. ostendebatur enim nobis, ad quam 
 fragilitatem homo sua culpa peruenerit et ex qua fragilitate 
 diuino auxilio liberetur. itaque filius dei hominem adsumpsit 
 et in illo humana perpessus est. haec medicina hominum 
 tanta est, quanta non potest cogitari. nam quae superbia 
 sanari potest, si humilitate filii dei non sanatur? quae auaritia 
 sanari potest, si paupertate filii dei non sanatur? quae iracundia 
 sanari potest, si patientia filii dei non sanatur? quae inpietas 
 sanari potest, quae caritate filii dei non sanatur? postremo 
 quae timiditas sanari potest, si resurrectione corporis non 
 sanatur? erigat spem suam genus humanum et recognoscat 
 naturam suam; uideat, quantum locum habeat in operibus 
 dei. nolite uos ipsos contemnere, uiri; filius dei uirum suscepit. 
 nolite uos ipsas contemnere, feminae; filius dei natus ex 
 femina est. nolite tamen amare carnalia, quia in filio dei 
 masculus nec femina sumus. nolite amare temporalia, quia, 
 si bene amarentur, amaret ea homo, quem suscepit filius dei. 
 nolite timere contumelias et cruces et mortem, quia, si 
 nocerent homini, non ea pateretur homo, quem suscepit 
 filius dei. haec omnis hortatio, quae iam ubique

 

 
 
 praedicatur, ubique ueneratur, quae omnem oboedientem animam 
 sanat, non esset in rebus humanis, si non essent facta illa 
 omnia, quae stultissimis displicent. quem dignatur imitari 
 uitiosa iactantia, ut ad uirtutem percipiendam possit adduci, 
 si erubescit imitari eum, de quo dictum est, antequam nasceretur, 
 quod filius altissimi uocabitur, et per omnes iam 
 gentes, quod negare nemo potest, filius altissimi uocatur? si 
 multum de nobis sentimus, dignemur imitari eum, qui filius 
 altissimi uocatur; si parum de nobis sentimus, audeamus 
 imitari piscatores et publicanos, qui eum imitati sunt. o medicinam 
 omnibus consulentem, omnia tumentia comprimentem, 
 omnia tabescentia reficientem, omnia superflua resecantem, 
 omnia necessaria custodientem, omnia perdita reparantem, 
 omnia deprauata corrigentem! quis iam se extollat contra 
 filium dei? quis de se desperet, pro quo tam humilis esse 
 uoluit filius dei? quis beatam uitam esse arbitretur in his, 
 quae contemnenda esse docuit filius dei? quibus aduersitatibus 
 cedat, qui naturam hominis tantis persecutionibus custoditam 
 credit in filio dei? quis sibi esse clausum regnum caelorum 
 putet, qui cognoscit publicanos et meretrices imitatos esse 
 filium dei? qua peruersitate non careat, qui facta et dicta

 

 
 
 
 intuetur et diligit et sectatur illius hominis, in quo se nobis 
 ad exemplum uitae praebuit filius dei?

Itaque iam et masculi et feminae et omnis aetas 
 et omnis huius saeculi dignitas ad spem uitae aeternae commota 
 est. alii neglectis temporalibus bonis conuolant ad diuina; 
 alii cedunt eorum uirtutibus, qui haec faciunt, et laudant, 
 quod imitari non audent; pauci autem adhuc murmurant 
 et inani liuore torquentur, aut qui sua quaerunt in ecclesia, 
 quamuis uideantur catholici, aut ex ipso Christi nomine 
 gloriam quaerentes haeretici aut peccatum inpietatis suae 
 defendere cupientes iudaei aut curiositatem uanae licentiae 
 perdere timentes pagani. sed ecclesia catholica per totum 
 orbem longe lateque diffusa inpetus eorum prioribus temporibus 
 frangens magis magisque roborata est non resistendo, 
 sed perferendo. nunc uero insidiosas eorum quaestiones fide 
 inridet, diligentia discutit, intellegentia dissoluit; criminatores 
 palearum suarum non curat, quia tempus messis et tempus 
 arearum et tempus horreorum caute diligenterque distinguit; 
 criminatores autem frumenti sui aut errantes corrigit aut inuidentes 
 inter spinas et zizania conputat.

Subiciamus ergo animam deo, si uolumus seruituti 
 subicere corpus nostrum et de diabolo triumphare. fides est 
 prima, quae subiugat animam deo; deinde praecepta uiuendi, 
 quibus custoditis spes nostra firmatur et nutritur caritas et 
 lucere incipit, quod antea tantummodo credebatur. cum enim

 
 
 
 cognitio et actio beatum hominem faciant, sicut in cognitione 
 cauendus est error, sic in actione cauenda est nequitia. errat 
 autem quisquis putat ueritatem se posse cognoscere, cum 
 adhuc nequiter uiuat. nequitia est autem mundum istum 
 diligere et ea, quae nascuntur et transeunt, pro magno habere 
 et ea concupiscere et pro his laborare, ut adquirantur; et 
 laetari, cum abundarint, et timere, ne pereant, et contristari, 
 cum pereunt. talis uita non potest puram illam et sinceram 
 et incommutabilem uidere ueritatem et inhaerere illi et in 
 aeternum iam non moueri. itaque priusquam mens nostra 
 purgetur, debemus credere quod intellegere nondum ualemus, 
 quoniam uerissime dictum est per prophetam: nisi credideritis, 
 non intellegetis.

Fides in ecclesia breuissime traditur, in qua commendantur 
 aeterna, quae intellegi a carnalibus nondum possunt, 
 et temporalia praeterita et futura, quae pro salute hominum 
 gessit et gestura est aeternitas diuinae prouidentiae. credamus 
 ergo in patrem et filium et spiritum sanctum; haec 
 aeterna sunt et incommutabilia, id est unus deus, unius substantiae 
 trinitas aeterna, deus, ex quo omnia, per quem omnia, 
 in quo omnia.

Nec eos audiamus, qui dicunt patrem tantummodo 
 esse nec habere filium nec esse cum eo spiritum sanctum, 
 sed ipsum patrem aliquando appellari filium, aliquando

 

 
 
 
 spiritum sanctum. nesciunt enim principium, ex quo sunt omnia, 
 et imaginem eius, per quam formantur omnia, et sanctitatem 
 eius, in qua ordinantur omnia.

Nec eos audiamus, qui indignantur et stomachantur, 
 quia non tres deos colendos dicimus. nesciunt enim, quid sit 
 una eademque substantia, et phantasmatibus suis inluduntur, 
 quia solent uidere corporaliter uel animalia tria uel quaecumque 
 corpora tria locis suis esse separata. sic putant intellegendam 
 substantiam dei et multum errant, quoniam superbi sunt, 
 et non possunt discere, quia nolunt credere.

Nec eos audiamus, qui patrem solum uerum deum 
 et sempiternum esse dicunt, filium autem non de ipso genitum, 
 sed ab ipso factum de nihilo, et fuisse tempus, quando non 
 erat, sed tamen primum locum tenere in omni creatura; et 
 spiritum sanctum minoris maiestatis esse quam filium et 
 ipsum factum esse post filium; et horum trium diuersas esse 
 substantias, tamquam aurum et argentum et aeramentum. 
 nesciunt enim, quid loquantur, et de his rebus, quas per 
 oculos carneos uidere consueuerunt, uanas imagines ad disputationes 
 suas transferunt, quia reuera magnum est mente 
 conspicere generationem, quae non fit ex aliquo tempore, sed 
 aeterna est, et ipsam caritatem et sanctitatem, qua generator 
 et generatus ineffabiliter sibi copulantur. magnum et difficile 
 est haec mente conspicere, etiamsi pacata et tranquilla sit. 
 non potest ergo fieri, ut illi haec uideant, qui terrenas generationes 
 nimis intuentur, et ad istas tenebras addunt adhuc

 
 
 
 fumum, quem sibi contentionibus et certaminibus cotidianis 
 excitare non cessant, habentes animas carnis affectibus diffluentes 
 tamquam ligna umore saginata, in quibus ignis fumum 
 solum uomit et habere flammas lucidas non potest. et hoc 
 quidem de omnibus haereticis rectissime dici potest.

Credentes ergo incom.mutabilem trinitatem credamus 
 etiam dispensationem temporalem pro salute generis 
 humani. nec eos audiamus, qui filium dei legum Christum 
 nihil esse aliud quam hominem dicunt, sed ita iustum, ut 
 dignus sit appellari filius dei. et hos enim catholica disciplina 
 misit foras, quia uanae gloriae cupiditate decepti contentiose 
 disputare uoluerunt, antequam intellegerent, quid sit dei uirtus 
 et dei sapientia et in principio uerbum, per quod facta 
 sunt omnia, et quomodo uerbum caro factum est et 
 habitauit in nobis.

Nec eos audiamus, qui non uerum hominem 
 suscepisse dicunt filium dei neque natum esse de femina, 
 sed falsam carnem et imaginem simulatam corporis humani 
 ostendisse uidentibus. nesciunt enim, quomodo substantia dei 
 administrans uniuersam creaturam inquinari omnino non possit, 
 et tamen praedicant istum uisibilem solem radios suos per 
 omnes feces et sordes corporum spargere et eos mundos et 
 sinceros ubique seruare. si ergo uisibilia munda uisibilibus 
 inmundis contingi possunt et non inquinari, quanto magis

 

 
 
 
 inuisibilis et incommutabilis ueritas per spiritum animam et per 
 animam corpus suscipiens toto homine adsumpto ab omnibus eum 
 infirmitatibus nulla sua contaminatione liberauit! itaque magnas 
 patiuntur angustias et, cum timent, quod fieri non potest, ne 
 humana carne ueritas inquinetur, ueritatem dicunt esse mentitam. 
 et cum ille praeceperit dicens: sit in ore uestro: 
 est, est; non, non, et apostolus clamet: non erat in 
 illo est et non, sed est in illo erat, isti totum corpus 
 eius falsam carnem fuisse contendunt, ut non sibi uideantur 
 imitari Christum, si non suis auditoribus mentiantur.

Nec eos audiamus, qui trinitatem quidem in 
 una aeterna substantia confitentur, sed hominem ipsum, qui 
 temporali dispensatione susceptus est, audent dicere non 
 habuisse hominis mentem, sed solam animam et corpus. hoc 
 est dicere: non fuit homo, sed membra corporis habebat 
 humana. animam enim et corpus habent et bestiae, sed rationem 
 non habent, quae mentis est propria. sed si exsecrandi 
 sunt illi, qui eum negant humanum corpus habuisse, quod 
 est infimum in homine, miror, quod isti non erubescunt, qui 
 hoc eum negant habuisse, quod est optimum in homine. 
 multum enim lugenda est mens humana, si uincitur a corpore 
 suo: si quidem in illo homine non reformata est, in quo 
 ipsum corpus humanum iam dignitatem formae caelestis

 

 
 
 
 accepit. sed absit, ut hoc credamus, quod confinxit temeraria 
 caecitas et superba loquacitas.

Nec eos audiamus, qui sic dicunt ab illa aeterna 
 sapientia susceptum esse hominem, qui de uirgine natus est, 
 quomodo et alii homines ab ea sapientes fiunt, qui perfecte 
 sapientes sunt. nesciunt enim proprium illius hominis sacramentum 
 et putant hoc solum eum plus habuisse inter ceteros 
 beatissimos, quod de uirgine natus est. quod ipsum si bene 
 considerent, fortassis credant ideo illum hoc praeter ceteros 
 meruisse, quod aliquid proprium praeter ceteros habet etiam 
 ista susceptio. aliud est enim sapientem tantum fieri per 
 sapientiam dei et aliud est ipsam personam sustinere sapientiae 
 dei. quamuis enim eadem natura sit corporis ecclesiae, multum 
 tamen distare inter caput et membra cetera quis non intellegat? 
 si enim caput ecclesiae est homo ille, cuius susceptione 
 uerbum caro factum est, et habitauit in nobis, 
 membra cetera sunt omnes sancti, quibus. perficitur et completur 
 ecclesia. quomodo ergo anima totum corpus nostrum 
 animat et uiuificat, sed in capite et uidendo sentit et audiendo 
 et odorando et gustando et tangendo, in ceteris autem membris 
 tangendo tantum, et ideo capiti cuncta subiecta sunt 
 ad operandum, illud autem supra conlocatum est ad consulendum, 
 quia ipsius animae, quae consulit corpori, quodam modo 
 personam sustinet caput — ibi enim omnis sensus apparet — 
 sic uniuerso populo sanctorum tamquam uni corpori caput

 

 
 
 
 est mediator dei et hominum homo Christus Iesus. 
 et propterea sapientia dei et uerbum in principio, per 
 quod facta sunt omnia, non sic adsumpsit illum hominem 
 ut ceteros sanctos, sed multo excellentius multoque sublimius, 
 quomodo ipsum solum adsumi oportuit, in quo sapientia 
 hominibus appareret, sicut eam uisibiliter decebat ostendi. 
 quapropter aliter sunt sapientes ceteri homines, quicumque 
 sunt uel esse potuerunt uel poterunt, et aliter ille unus 
 mediator dei et hominum homo Christus Iesus, 
 qui sapientiae ipsius, per quam sapientes fiunt quicumque 
 homines, non solum beneficium habet, sed etiam personam 
 gerit. de ceteris enim sapientibus et spiritalibus animis recte 
 dici potest, quod habeant in se uerbum dei,. per quod facta 
 sunt omnia; sed in nullo eorum recte dici potest, quod 
 uerbum caro factum est, et habitauit in nobis, 
 quod in solo domino nostro Iesu Christo rectissime dicitur.

Nec eos audiamus, qui solum corpus humanum 
 susceptum esse dicunt a uerbo dei et sic audiunt, quod 
 dictum est: et uerbum caro factum est, ut negent illum 
 hominem uel animam uel aliquid hominis habuisse nisi carnem 
 solam. errant enim multum nec intellegunt ideo carnem 
 solam nominatam esse in eo, quod dictum est: uerbum 
 caro factum est, quia hominum oculis, propter quos facta 
 est illa susceptio, caro sola potuit apparere. nam si absurdum 
 est et ualde indignum, ut humanum spiritum homo ille non 
 habuerit, sicut superius tractauimus, quanto magis absurdum 
 et indignum est, ut nec spiritum nec animam habuerit et

 

 
 
 
 hoc solum habuerit, quod etiam in pecoribus uilius est et 
 extremius, id est corpus! a nostra ergo fide etiam ista inpietas 
 excludatur, totumque hominem atque perfectum a uerbo dei 
 susceptum esse credamus.

Nec eos audiamus, qui tale corpus dominum 
 nostrum habuisse dicunt, quale apparuit in columba, quam 
 uidit Iohannes Baptista descendentem de caelo et manentem 
 super eum in signo spiritus sancti. ita enim persuadere 
 conantur filium dei natum non esse de femina, quia, si carnalibus 
 oculis eum oportebat ostendi, potuit, inquiunt, sic 
 adsumere corpus, quomodo spiritus sanctus. non enim et 
 columba illa de ouo nata est, aiunt, et tamen humanis oculis 
 potuit apparere. quibus primo illud respondendum est, quod 
 ibi legimus in specie columbae apparuisse Iohanni spiritum 
 sanctum, ubi legimus etiam Christum natum esse de femina, 
 et non oportet in parte credere euangelio et in parte non 
 credere. unde enim credis in columbae specie demonstratum 
 esse spiritum sanctum, nisi quia in euangelio legisti? ergo et 
 ego inde credo Christum natum esse de uirgine, quia in 
 euangelio legi. quare autem spiritus sanctus non est natus 
 de columba, quemadmodum Christus de femina, illa causa 
 est, quia non columbas liberare uenerat spiritus sanctus, 
 sed hominibus significare innocentiam et amorem spiritalem, 
 quod in columbae specie uisibiliter figuratum est. dominus 
 autem Iesus Christus, qui uenerat ad homines liberandos, in

 

 
 
 
 quibus et mares et feminae pertinent ad salutem, nec mares 
 fastidiuit, quia marem suscepit, nec feminas, quia de femina 
 natus est. huc accedit magnum sacramentum, ut, quoniam 
 per feminam nobis mors acciderat, uita nobis per feminam 
 nasceretur: ut de utraque natura, id est feminina et masculina, 
 uictus diabolus cruciaretur, quoniam de ambarum subuersione 
 laetabatur; cui parum fuerat ad poenam, si ambae naturae in 
 nobis liberarentur, nisi etiam per ambas liberaremur. neque 
 hoc ita dicimus, ut dominum Iesum Christum dicamus solum 
 uerum corpus habuisse, spiritum autem sanctum fallaciter 
 apparuisse oculis hominum; sed ambo illa corpora uera corpora 
 credimus. sicut enim non oportebat, ut homines falleret filius 
 dei, sic non decebat, ut homines falleret spiritus sanctus: 
 sed omnipotenti deo, qui uniuersam creaturam de nihilo 
 fabricauit, non erat difficile uerum corpus columbae sine aliorum 
 columborum ministerio figurare, sicut ei non fuit difficile 
 uerum corpus in utero Mariae sine uirili semine fabricare, cum 
 creatura corporea et in uisceribus feminae ad formandum 
 hominem et in ipso mundo ad formandam columbam imperio 
 domini uoluntatique seruiret. sed stulti homines et 
 miseri quod aut ipsi facere non possunt aut in uita sua 
 numquam uiderunt, et ab omnipotente deo fieri potuisse non 
 credunt.

Nec eos audiamus, qui propterea uolunt cogere, 
 ut inter creaturas filium dei numeremus, quia passus est. 
 dicunt enim: si passus est, mutabilis est; et si mutabilis 
 est, creatura est, quia substantia dei non potest inmutari. 
 cum quibus etiam nos dicimus et dei substantiam commutari 
 non posse et creaturam esse mutabilem. sed aliud est esse 
 creaturam et aliud suscipere creaturam. filius ergo unigenitus 
 dei, qui est uirtus et sapientia dei et uerbum, per quod facta 
 sunt omnia, quia inmutari omnino non potest, suscepit humanam 
 creaturam, quam lapsam erigere atque inueteratam renouare 
 dignatus est. nec in ea per passionem ipse in deterius 
 commutatus est, sed eam potius per resurrectionem in melius 
 commutauit. nec propterea uerbum patris, id est unicum dei 
 filium, per quem facta sunt omnia, negandum est natum et 
 passum esse pro nobis. et martyres enim passos dicimus et 
 mortuos propter regna caelorum; nec tamen in ea passione 
 et morte animae eorum occisae sunt. dicit enim dominus: 
 nolite timere eos, qui corpus occidunt, animae 
 autem nihil possunt facere. sicut ergo martyres passos 
 et mortuos dicimus in corporibus, quae portabant, sine animarum 
 interfectione uel morte, sic dei filium passum et mortuum 
 dicimus in homine, quem portabat, sine diuinitatis aliqua 
 commutatione uel morte.

Nec eos audiamus, qui negant tale corpus 
 domini resurrexisse, quale positum est in monumento. si enim 
 tale non fuisset, non ipse dixisset post resurrectionem

 

 
 
 
 discipulis: palpate et uidete, quoniam spiritus ossa et 
 neruos non habet, sicut me uidetis habere. sacrilegum 
 est enim credere dominum nostrum, cum ipse sit ueritas, 
 in aliquo fuisse mentitum. nec nos moueat, quod clausis 
 ostiis subito eum apparuisse discipulis scriptum est, ut 
 propterea negemus illud fuisse corpus humanum, quia contra 
 naturam huius corporis uidemus esse per clausa ostia intrare. 
 omnia enim possibilia sunt deo. nam et ambulare super aquas 
 contra naturam huius corporis esse manifestum est; et tamen 
 non solum ipse dominus ante passionem ambulauit, sed etiam 
 Petrum ambulare fecit. ita ergo et post resurrectionem de 
 corpore suo fecit, quod uoluit. si enim potuit ante passionem 
 clarificare illud sicut splendorem solis, quare non potuit et 
 post passionem ad quantam uellet subtilitatem in temporis 
 momento redigere, ut per clausa ostia posset intrare?

Nec eos audiamus, qui negant ipsum corpus 
 secum leuasse in caelum dominum nostrum et commemorant 
 in euangelio quod scriptum est: nemo ascendit in caelum, 
 nisi qui de caelo descendit, et dicunt, quia corpus non 
 descendit de caelo, non potuisse ascendere in caelum. non 
 enim intellegunt, quoniam corpus non ascendit in caelum; 
 dominus enim ascendit, corpus autem non ascendit, sed leuatum 
 est in caelum illo leuante, qui ascendit. si enim quisque

 

 
 
 
 descendat uerbi gratia de monte nudus, cum autem descenderit, 
 uestiat se et uestitus iterum ascendat, recte utique 
 dicimus: nemo ascendit, nisi qui descendit, nec uestem consideramus, 
 quam secum leuauit, sed ipsum, qui uestitus est, 
 solum dicimus ascendisse.

\'Nec eos audiamus, qui negant ad dexteram 
 patris sedere filium. dicunt enim: numquid deus pater habet 
 latus dextrum aut sinistrum sicuti corpora? nec nos hoc de 
 deo patre sentimus; nulla enim forma corporis deus definitur 
 atque concluditur. sed dextera patris est beatitudo perpetua, 
 quae sanctis promittitur; sicut sinistra eius rectissime dicitur 
 miseria perpetua, quae inpiis datur: ut non in ipso deo, sed 
 in creaturis hoc modo, quo diximus, intellegatur dextera et 
 sinistra, quia et corpus Christi, quod est ecclesia, in ipsa 
 dextera, hoc est in ipsa beatitudine futurum est, sicut apostolus 
 dicit, quia et simul nos suscitauit et simul sedere 
 fecit in caelestibus. quamuis enim corpus nostrum nondum 
 ibi sit, tamen spes nostra iam ibi est. propterea et ipse 
 dominus post resurrectionem iussit discipulis, quos piscantes 
 inuenit, ut in dexteram partem mitterent retia. quod cum 
 fecissent, ceperunt pisces, qui omnes magni erant, id est iustos 
 significabant, quibus dextera promittitur. hoc significat, quod

 

 
 
 
 etiam in iudicio dixit se agnos ad dexteram, haedos autem 
 ad sinistram esse positurum.

Nec eos audiamus, qui negant diem iudicii 
 futurum et commemorant, quod in euangelio scriptum est, 
 eum, qui credit in Christum, non iudicari; qui autem non 
 credit in illum, iam iudicatum esse. dicunt enim: si et ille, 
 qui credit, non ueniet in iudicium, et ille, qui non credit, iam 
 iudicatus est, ubi sunt, quos iudicaturus est in die iudicii? non 
 intellegunt sic loqui scripturas, ut praeteritum tempus pro futuro 
 tempore insinuent: sicut supra diximus, quod apostolus dixit 
 de nobis, quod simul nos sedere fecit in caelestibus, 
 nondum factum est; sed quia certissime est futurum, ita 
 dictum est quasi iam factum sit. sicut et ipse dominus discipulis 
 dixit: omnia, quae audiui a patre meo, nota 
 uobis feci, et paulo post dicit: multa habeo uobis 
 dicere; sed non potestis illa portare modo. quomodo 
 ergo dixerat: omnia, quae audiui a patre meo, nota 
 uobis feci, nisi quia illud, quod per spiritum sanctum 
 certissime facturus erat, quasi iam fecisset, locutus est? 
 sic ergo cum audimus: qui credit in Christum, non 
 ueniet in iudicium, intellegamus, quia non ueniet ad 
 damnationem. dicitur enim iudicium pro damnatione, sicut 
 dicit apostolus: qui non manducat, manducantem non 
 iudicet, id est, non de illo mala existimet. et dominus 
 dicit: nolite iudicare, ne iudicetur de uobis. non

 

 

 

 
 
 
 enim tollit nobis intellegentiam iudicandi, cum et propheta 
 dicat: si uere iustitiam diligitis, recta iudicate, 
 filii hominum, et ipse dominus dicat: nolite iudicare 
 personaliter, sed iustum iudicium iudicate. sed 
 illo loco, ubi uetat iudicare, illud admonet, ne damnemus 
 aliquem, cuius uel cogitatio nobis non aperta est uel nescimus, 
 qualis postea sit futurus. sic ergo cum dixit: ad iudicium 
 non ueniet, hoc dixit, quia non ueniet ad damnationem; 
 qui autem non credit, iam iudicatus est, hoc dixit, 
 quia iam damnatus est praescientia dei, qui nouit, quid inmineat 
 non credentibus.

Nec eos audiamus, qui dicunt spiritum sanctum, 
 quem in euangelio dominus promisit discipulis, aut in Paulo 
 apostolo uenisse aut in Montano et Priscilla, sicut Cataphryges 
 dicunt, aut in nescio quo Manete uel Manichaeo, sicut Manichaei 
 dicunt. tam enim caeci sunt isti, ut scripturas manifestas 
 non intellegant, aut tam neglegentes salutis suae, ut omnino 
 non legant. quis enim, cum legerit, non intelleget uel in 
 euangelio quod post domini resurrectionem scriptum est 
 dicente domino: ego mitto promissa patris mei in 
 uos; uos autem sedete hic in ciuitate, quousque 
 induamini uirtutem ab alto? et in Actibus apostolorum,

 

 
 
 
 posteaquam dominus a discipulorum oculis abscessit in caelum, 
 decem diebus peractis die pentecostes non adtendunt apertissime 
 uenisse spiritum sanctum; et cum essent illi in ciuitate, 
 sicut eos ante monuerat, inpleuisse illos, ita ut loquerentur 
 linguis. nam diuersae nationes, quae tunc aderant, unusquisque 
 1 audientium suam linguam intellegebant. sed isti homines 
 decipiunt eos, qui neglegentes catholicam fidem et ipsam 
 fidem suam, quae in scripturis manifesta est, nolunt discere 
 et, quod est grauius et multum dolendum, cum in 
 catholica neglegenter uersentur, haereticis aurem diligenter 
 accommodant.

Nec eos audiamus, qui sanctam ecclesiam, 
 quae una catholica est, negant per orbem esse diffusam, sed 
 in sola Africa, hoc est in parte Donati pollere arbitrantur. 
 ita surdi sunt aduersus prophetam dicentem: filius meus 
 es tu, ego hodie genui te; postula a me, et dabo 
 tibi gentes hereditatem tuam, et possessionem 
 tuam terminos terrae, et alia multa, siue in ueteris siue 
 in noui testamenti libris quae scripta sunt, ut apertissime 
 declarent ecclesiam Christi per orbem terrae esse diffusam. 
 quod cum eis obicimus, dicunt iam ista omnia fuisse conpleta, 
 antequam esset pars Donati, sed postea totam ecclesiam 
 perisse et in sola Donati parte reliquias eius remansisse

 

 

 
 
 
 contendunt. o linguam superbam et nefariam ! nec si uere sic 
 uiuerent, ut uel inter se pacem postea custodirent. nunc 
 autem non adtendunt iam in ipso Donato completum fuisse, 
 quod dictum est: in qua mensura mensi fueritis, in 
 ea remetietur uobis. sicut enim Christum diuidere conatus 
 est, sic ipse a suis cotidiana concisione diuiditur. ad hoc 
 etiam pertinet illud, quod dominus dicit: qui enim gladio 
 percusserit, gladio morietur. gladius enim illo loco, 
 siquidem in malo positus est, discordiosam linguam significat, 
 qua tunc ille infelix ecclesiam percussit, sed non occidit. 
 non enim dixit dominus: qui occiderit gladio, gladio morietur, 
 sed qui gladio usus fuerit, inquit, gladio morietur. 
 ergo ille percussit ecclesiam lingua litigiosa, qua nunc ipse 
 conciditur, ut omnino dispereat atque moriatur. et tamen illud 
 tunc apostolus Petrus non superbia sua, sed quamuis carnali, 
 tamen amore domini fecerat. itaque admonitus recondit gladium; 
 iste autem nec uictus hoc fecit, siquidem cum episcopo 
 Caeciliano causam cum diceret audientibus episcopis Romae, 
 quos ipse petiuerat, nihil eorum quae intenderat potuit probare; 
 et sic remansit in schismate, ut suo gladio moreretur. populus 
 autem ipsius, quando non audit prophetas et euangelium, in 
 quibus apertissime scriptum est ecclesiam Christi per omnes 
 gentes diffusam esse, et audit schismaticos non dei gloriam 
 quaerentes, sed suam, satis significat seruum se esse, non

 

 
 
 
 liberum et aurem dexteram se habere praecisam. Petrus enim 
 errans in amore domini seruo, non libero aurem dexteram 
 praecidit. ex quo significat eos, qui gladio schismatis feriuntur, 
 et seruos esse carnalium desideriorum, nondum eductos in 
 libertatem spiritus sancti, ut iam non confidant in homine, 
 et non audire quod dextrum est, id est domini gloriam per 
 catholicam ecclesiam latissime peruagatam, sed audire sinistrum 
 humanae inflationis errorem. sed tamen, cum dominus in 
 euangelio dicat, cum per omnes gentes euangelium fuerit 
 praedicatum, tunc finem esse futurum, quomodo isti dicunt, 
 quod iam ceterae omnes gentes ceciderunt a fide et in sola 
 Donati parte remansit ecclesia, cum manifestum sit, ex quo 
 ista pars ab unitate praecisa est, nonnullas gentes postea credidisse 
 et adhuc esse aliquas, quae nondum crediderunt, quibus 
 cotidie non cessatur euangelium praedicari? quis non miretur 
 esse aliquem, qui se christianum dici uelit et aduersus Christi 
 gloriam tanta inpietate rapiatur, ut audeat dicere omnes 
 populos gentium, qui modo adhuc accedunt ecclesiae dei et 
 in dei filium festinanter credunt, inaniter facere, quia non eos 
 aliquis donatista baptizat? sine dubio ista exsecrarentur homines 
 et eos sine dilatione relinquerent, si Christum quaererent, 
 si ecclesiam diligerent, si liberi essent, si aurem dexteram 
 -integram retinerent.

Nec eos audiamus, qui quamuis neminem rebaptizent, 
 praeciderunt se tamen ab unitate et Luciferiani 
 magis dici quam catholici maluerunt. in eo enim, quod intellegunt 
 baptisma Christi non esse repetendum, recte faciunt. 
 sentiunt enim sacramentum sancti lauacri nusquam esse nisi 
 ex catholica ecclesia, sed eam formam secum habere sarmenta 
 praecisa, quam in ipsa uite, antequam praeciderentur, acceperant. 
 hi sunt enim, de quibus apostolus dicit: habentes 
 speciem pietatis, uirtutem autem eius abnegantes; 
 est enim magna uirtus pietatis pax et unitas, quia unus est 
 deus. hanc illi non habent, quia praecisi ab unitate sunt. 
 itaque, si qui ex ipsis ad catholicam ueniunt, non iterant 
 speciem pietatis, quam habent, sed accipiunt uirtutem pietatis, 
 quam non habent. nam et amputatos ramos denuo posse 
 inseri, si non permanserint in incredulitate, apertissime 
 apostolus docet. quod cum Luciferiani intellegunt et 
 non rebaptizant, non inprobamus; sed quod autem etiam ipsi 
 praecidi a radice uoluerunt, quis non detestandum esse cognoscat? 
 et ideo maxime, quia hoc eis displicuit in ecclesia 
 catholica, quod uere catholicae sanctitatis est. nusquam enim 
 tam uigere debent uiscera misericordiae quam in catholica 
 ecclesia, ut tamquam uera mater nec peccantibus filiis superbe 
 insultet nec correctis difficile ignoscat. non enim sine causa 
 inter omnes apostolos huius ecclesiae catholicae personam 
 sustinet Petrus; huic enim ecclesiae claues regni caelorum

 

 
 
 
 datae sunt, cum Petro datae sunt. et cum ei dicitur, ad omnes 
 dicitur: amas me? pasce oues meas. debet ergo ecclesia 
 catholica correctis et pietate firmatis filiis libenter ignoscere, 
 cum ipsi Petro personam eius gestanti, et cum in mari titubasset 
 et cum dominum carnaliter a passione reuocasset et cum 
 aurem serui gladio praecidisset et cum ipsum dominum ter 
 negasset et cum in simulationem postea superstitiosam lapsus 
 esset, uideamus ueniam esse concessam eumque correctum 
 atque firmatum usque ad dominicae passionis gloriam peruenisse. 
 itaque post persecutionem, quae per Arrianos haereticos 
 facta erat, posteaquam pax, quam quidem catholica in 
 domino tenet, etiam a principibus saeculi reddita est, episcopi, 
 qui perfidiae Arrianorum in illa persecutione consenserant, 
 multi correcti redire in catholicam delegerunt, damnantes 
 siue quod crediderant siue quod se credisse simulauerant. hos 
 ecclesia catholica materno recepit sinu, tamquam Petrum post 
 fletum negationis per galli cantum admonitum aut tamquam 
 eundem post prauam simulationem Pauli uoce correctum. 
 hanc illi matris caritatem superbe accipientes et inpie reprehendentes, 
 quia Petro post galli cantum surgenti non gratulati 
 sunt, cum lucifero, qui mane oriebatur, cadere meruerunt.

Nec eos audiamus, qui negant ecclesiam dei

 

 
 
 
 omnia peccata posse dimittere. itaque miseri, dum in Petro 
 petram non intellegunt et nolunt credere datas ecclesiae claues 
 regni caelorum, ipsi eas de manibus amiserunt. isti sunt, qui 
 uiduas, si nupserint, tamquam adulteras damnant et super 
 doctrinam apostolicam se praedicant esse mundiores: qui 
 nomen suum si uellent agnoscere, mundanos se potius quam 
 mundos uocarent. nolentes enim, si peccauerint, corrigi, nihil 
 aliud elegerunt nisi cum hoc mundo damnari. nam quibus 
 ueniam peccatorum negant, non eos aliqua sanitate custodiunt, 
 sed aegris subtrahunt medicinam; et uiduas suas uri cogunt, 
 quas nubere non permittunt. non enim prudentiores habendi 
 sunt quam Paulus apostolus, qui ait: malo eas nubere 
 quam uri.

Nec eos audiamus, qui carnis resurrectionem 
 futuram negant et commemorant, quod ait apostolus Paulus: 
 caro et sanguis regnum dei non possidebunt, non 
 intellegentes, quod ipse dicit apostolus: oportet corruptibile 
 hoc induere incorruptionem et mortale hoc 
 induere inmortalitatem. cum enim hoc factum fuerit, 
 iam non erit caro et sanguis, sed caeleste corpus. quod et 
 dominus promittit, cum dicit: neque n ubent neque uxores 
 ducent, sed erunt aequales angelis dei. non enim 
 iam hominibus, sed deo uiuent, cum aequales angelis facti 
 fuerint. inmutabitur ergo caro et sanguis et fiet corpus caeleste 
 et angelicum; et mortui enim resurgent incorrupti,

 

 
 
 
 et nos inmutabimur, ut et illud uerum sit, quod resurget 
 caro, et illud uerum sit, quod caro et sanguis regnum dei 
 non possidebit. 
 
 XXXITI. 35. Ista fidei simplicitate et sinceritate lactati 
 nutriamur in Christo et, cum paruuli sumus, maiorum cibos 
 non adpetamus, sed nutrimentis saluberrimis crescamus in 
 Christo accedentibus bonis moribus et christiana iustitia, in 
 qua est caritas dei et proximi perfecta et firmata, ut unusquisque 
 nostrum de diabolo inimico et angelis eius triumphet 
 in semet ipso in Christo, quem induit, quia perfecta caritas 
 nec cupiditatem habet saeculi nec timorem saeculi, id est nec 
 cupiditatem, ut adquirat res temporales, nec timorem, ne 
 amittat res temporales. per quas duas ianuas intrat et regnat 
 inimicus, qui primo dei timore, deinde caritate pellendus est. 
 debemus itaque tanto auidius adpetere apertissimam et euidentissimam 
 cognitionem ueritatis, quanto nos uidemus in caritate 
 proficere et eius simplicitate cor habere mundatum, quia ipso 
 interiore oculo uidetur ueritas — beati enim mundo corde, 
 inquit, quia ipsi deum uidebunt — ut in caritate 
 radicati et fundati praeualeamus comprehendere 
 cum omnibus sanctis, quae sit latitudo et longitudo 
 et altitudo et profundum, scire etiam

 

 
 
 
 supereminentem scientiam caritatis Christi, ut inpleamur 
 in omnem plenitudinem dei et post ista cum 
 inuisibili hoste certamina, quoniam uolentibus et amantibus 
 iugum Christi lene est et sarcina eius leuis, coronam 
 uictoriae mereamur.

LOCI LIBR. RETRACTATIONVM. 
 
 De agone christiano pag. 136, 14 sqq. 
 
 Retract. II 3. In quo quod positum est: nec eos audiamus, 
 qui carnis resurrectionem futuram negant 
 et commemorant quod ait Paulus apostolus: caro 
 et sanguis regnum dei non possidebunt, non intellegentes 
 quod ipse dicit apostolus: oportet corruptibile 
 hoc induere incorruptionem et mortale 
 hoc induere immortalitatem. cum enim hoc factum 
 fuerit, iam non erit caro et sanguis, sed caeleste 
 corpus, non sic accipiendum est, quasi carnis non sit futura 
 substantia, sed carnis et sanguinis nomine ipsam corruptionem 
 carnis et sanguinis intellegendus est apostolus nuncupasse, 
 quae utique in regno illo non erit, ubi caro incorruptibilis 
 erit. quamuis et aliter possit intellegi, ut carnem et sanguinem 
 opera carnis et sanguinis dixisse accipiamus apostolum et 
 eos regnum dei non possessuros, qui perseueranter ista dilexerint.