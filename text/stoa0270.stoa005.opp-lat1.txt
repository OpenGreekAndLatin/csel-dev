Hesterna die, cum ad me plerique monachi uenissent, inter 
 fabulas iuges longumque sermonem mentio incidit libelli mei, 
 quem de uita beati uiri Martini episcopi edidi, studioseque eum 
 a multis legi libentissime audiebam.

interea indicatur mihi dixisse 
 quendam malo spiritu suscitatum, cur Martinus, qui mortuos 
 suscitasset, flammas domibus depulisset, ipse nuper adustus incendio 
 periculosae fuisset obnoxius passioni.

o istum, quisquis 
 est, miserum! Iudaeorum in uerbis eius perfidiam et dicta cognoscimus, 
 qui in cruce positum Dominum his uerbis increpabant: 
 alios saluos fecit, se ipsum saluum facere non potest.

uere iste, quicumque est, illis temporibus natus esset, ut 
 in Dominum hac uoce potuisset dicere, qui simili modo sanctum 
 Domini blasfemat exemplo.

quid ergo, quisquis es, Martinus 
 ideo non potens, ideo non sanctus, quia est periclitatus incendio? 
 o beatum et per omnia similem Apostolis etiam in his conuiciis 
 uirum! nempe hoc et de Paulo gentiles, cum eum uipera


 


 


 
 momordisset, sensisse referuntur : hic homo debet homicida esse, 
 quem saluum factum de mari fata uiuere non siuerunt. 
 at ille excussa uipera in ignem nihil mali patiebatur. illi 
 autem subito casurum et repente moriturum eum putabant, sed 
 cum uiderent nihil mali contingere ei, conuertentes se dicebant 
 eum Deum esse. adquin uel horum exemplo, omnium mortalium 
 infelicissime, perfidiam tuam coarguere ipse debueras, ut si tibi 
 scandalum mouerat, quod Martinus flamma ignis uidebatur adtactus, 
 hunc rursum adtactum ad merita illius et uirtutem referres, quod 
 circumsaeptus ignibus non perisset.

agnosce enim, miser, agnosce 
 quod nescis, omnes fere sanctos magis insignes periculorum suorum 
 fuisse uirtutibus. uideo quidem Petrum fide potentem rerum obstante 
 natura mare pedibus supergressum et instabiles aquas corporeo 
 pressisse uestigio. sed non ideo mihi minor uidetur gentium 
 praedicator, quem fluctus absorbuit et post triduum totidemque 
 noctes emergentem e profundo unda restituit. adque nescio an 
 paene plus fuerit uixisse in profundo an supra maris profunda transisse.

sed haec tu, ut arbitror, stulte, non legeras aut lecta non audieras. 
 neque enim absque diuino consilio istius modi exemplum 
 beatus Euangelista sacris litteris protulisset, nisi ut ex his humana 
 mens erudiretur naufragiorum adque serpentium casus, et, 
 sicut Apostolus refert, qui nuditate et fame latronumque periculis 
 gloriatur, omnia haec sanctis hominibus ad perpetiendum 
 quidem esse communia, sed his tolerandis adque uincendis praecipuam 
 semper iustorum fuisse uirtutem, dum per omnia temptamenta 
 patientes et semper inuicti tanto fortius uincerent, quanto 
 grauius pertulissent.

unde hoc, quod ad Martini infirmitatem uocatur, 
 plenum est dignitatis et gloriae, siquidem periculosissimo


 


 


 
 casu temptatus euicerit. ceterum omissum hoc a me in libello illo, 
 quem de uita illius scripsimus, nemo miretur, cum ibidem sim 
 professus me non omnia illius facta conplexum: quia si persequi 
 uniuersa uoluissem, inmensum uolumen legentibus edidissem. 
 neque enim sunt tam parua, quae gessit, ut omnia potuerint 
 conprehendi.

sed tamen hoc, de quo quaestio incidit, latere non 
 patiar et rem omnem, ut gesta est, referam, ne forte consilio 
 hoc, quod ad uituperationem beati uiri poterat opponi, praetermisisse 
 uideamur.

Cum ad dioecesim quandam pro sollemni consuetudine, sicut 
 episcopis uisitare ecclesias suas moris est, media fere hieme Martinus 
 uenisset, mansionem ei in secretario ecclesiae clerici parauerunt, 
 multumque ignem scabro iam et pertenui pauimento subdiderunt: 
 lectum ei plurimo stramine extruxerunt. dein, cum se 
 Martinus cubitum conlocasset, insuetam mollitiem strati male 
 blandientis horrescit, quippe qui nuda humo, uno tantum cilicio 
 superiecto cubare consueuerat.

itaque quasi accepta permotus 
 iniuria stramentum omne proiecit. casu super fornaculam partem 
 paleae illius, quam remouerat, aggessit. ipse, ut erat moris 
 nuda humo ex lassitudine itineris urguente requieuit. ad mediam 
 fere noctem per interruptum, ut supra diximus, pauimentum 
 ignis aestuans arentes paleas adprehendit.

Martinus somno excitus 
 re inopinata, ancipiti periculo et maxime, ut referebat, diabolo 
 insidiante adque urguente praeuentus, tardius quam debuit 
 ad orationis confugit auxilium. nam erumpere foras cupiens, cum 
 pessulo, quem ostio obdiderat, diu multumque luctatus, grauissimum 
 circa se sensit incendium, ita ut uestem, quam indutus 
 erat, ignis absumpserit.

tandem in se reuersus, non in fuga, sed


 


 
 in Domino sciens esse praesidium, scutum fidei et orationis arripiens 
 mediis flammis totus ad Dominum conuersus incubuit. tum 
 uero diuinitus igne submoto, innoxio sibi orbe flammarum, orabat. 
 monachi autem, qui pro foribus erant, crepitante et conluctante 
 incendii sono, obseratas effringunt fores, demotoque igne 
 de mediis flammis Martinum auferunt, cum iam penitus esse consumptus 
 tam diuturno incendio putaretur.

ceterum — uerbis meis 
 Dominus est testis — mihi ipse referebat et non sine gemitu fatebatur, 
 in hoc se diaboli arte deceptum, ut excussus e somno consilium 
 non haberet, quo per fidem et orationem periculo repugnaret: 
 denique tam diu circa se saeuisse ignem, quamdiu erumpere 
 ostium turbatus mente temptauerit.

ubi uero uexillum crucis 
 et orationis arma repetisset, medias cessisse flammas, seque tum 
 sensisse rorantes, quas male esset expertus urentes. unde intellegat 
 quisquis haec legerit, temptatum quidem illo Martinum 
 periculo, sed uere probatum.

Posteaquam a me mane digressus es, eram residens solus in 
 cellula, subieratque me illa quae saepius occupat cogitatio, 
 spes futurorum praesentiumque fastidium, iudicii metus, formido 
 poenarum, et, quod consequens erat adque unde cogitatio 
 tota descenderat, peccatorum meorum recordatio tristem me confectumque 
 reddiderat.

deinde cum fatigata animi angore in leetulo\'membra 
 posuissem, ut plerumque ex maestitudine solet, 
 somnus obrepsit — qui ut semper matutinis horis lenior incertusque, 
 ita suspensus ac dubius per membra diffunditur, ut quod in 
 alio sopore non euenit, paene uigilans dormire te sentias —:

cum 
 repente sanctum Martinum episcopum uidere mihi uideor, praetextum 
 toga candida, uultu igneo, stellantibus oculis, crine purpureo: 
 adque ita mihi in ea habitudine corporis formaque, qua 
 eum noueram, uidebatur, ut, quod eloqui nobis paene difficile 
 est, non posset aspici, cum posset agnosci. adridensque mihi 
 paululum libellum, quem de uita illius scripseram, dextera praeferebat.

ego sancta genua eius conplexus benedictionem [pro consuetudine 
 ] flagitabam, superpositamque capiti meo manum tactu 
 blandissimo sentiebam, cum inter benedictionis uerba sollemnia 
 familiare illud ori suo crucis nomen iteraret. mox in eum luminibus 
 intentis, cum exsatiari uultu illius conspectuque non possem,


 


 
 subito mihi in sublime sublatus eripitur: donec emensa aeris 
 istius uastitate, cum tamen rapida nube subuectum acie sequeremur 
 oculorum, patenti caelo receptus uideri ultra non potuit.

nec multum post sanctum Clarum presbyterum, discipulum illius, 
 qui nuper excesserat, uideo eadem qua magistrum uia scandere. 
 ego inpudens sequi cupiens, dum altos gressus molior et 
 conitor, euigilo: somnoque excitus congratulari coeperam uisioni, 
 quam uideram, cum ad me puer familiaris ingreditur, solito 
 tristior uultu loquentis pariter et dolentis.

quid tu, inquam, tam 
 tristis loqui gestis? at ille duo' inquit cmonachi modo a Turonis 
 adfuerunt: domnum Martinum obisse nuntiant\'. concidi, fateor, 
 obortisque lacrimis fleui uberrime. quin etiam dum haec ad te, 
 frater, scribimus, fluunt lacrimae, nec ullum inpatientissimi 
 doloris admitto solacium. te uero, ubi hoc mihi nuntiatum est, 
 participem esse uolui luctus mei, qui eras socius amoris.

ueni 
 ergo ad me statim, ut pariter lugeamus, quem pariter amamus: 
 quamquam sciam uirum illum non esse lugendum, cui post 
 euictum mundum triumphatumque saeculum nunc demum reddita 
 est corona iustitiae. sed tamen ego non possum mihi imperare, 
 quin doleam.

praemisi quidem patronum, sed solacium 
 uitae praesentis amisi: etsi, si rationem ullam dolor admitteret, 
 gaudere deberem. est enim ille consertus apostolis ac profetis, 
 et, quod pace sanctorum omnium dixerim, in illo iustorum grege 
 nulli secundus: ut spero, credo et confido, in illis potissimum, 
 qui stolas suas in sanguine lauerunt, adgregatus agnum ducem 
 ab omni integer labe comitatur.

nam licet ei ratio temporis non 
 potuerit praestare martyrium, gloria tamen martyris non carebit,


 


 
 quia uoto adque uirtute et potuit esse martyr et ueluit. quodsi 
 ei Neronianis Decianisque temporibus in illa. quae tunc extitit, 
 dimicare congressione licuisset, testor Deum caeli atque terrae, 
 sponte eculeum ascendisset, ultro se ignibus intulisset.. Hebraeisque 
 pueris aequandus inter flammarum globos media licet hymnum 
 Domini in fornace cantasset.

quodsi Esaianum illud supplicium 
 persecutori forte placuisset, numquam profecto inpar profetae 
 serris et lamminis desecari membra timuisset ac si praecisis 
 rupibus abruptisque montibus agere felicem furor impius maluisset, 
 perhibeo confisus testimonium ueritati, sponte cecidisset. 
 si uero gentium doctoris exemplo gladio deputatus inter alias, ut 
 saepe prouenit, uictimas duceretur, primus omnium. carnifice 
 conpulso, palmam sanguinis occupasset.

iam uero aduersus omnes 
 poenas adque supplicia quibus plerumque humana cessit infirmitas, 
 ita a confessione Domini non recedens, inmobilis obstitisset, 
 ut laetus ulceribus congaudensque cruciatibus quaelibet 
 inter tormenta risisset.

Sed quamquam ista non pertulerit, inpleuit 
 tamen sine cruore martyrium. nam quas ille pro spe aeternitatis 
 humanorum dolorum non pertulit passiones, fame, uigiliis, 
 nuditate, ieiuniis, opprobriis inuidorum, insectationibus 
 inproborum, cura pro infirmantibus, sollicitudine pro periclitantibus? 
 quo enim ille dolente non doluit?

quo scandalizante non 
 ustus est? quo pereunte non gemuit? praeter illa cotidiana illius 
 aduersum uim humanae spiritalisque nequitiae diuersa certamina, 
 dum in eo uariis temptationibus adpetito semper exsuperat 
 fortitudo uincendi, patientia expectandi, aequanimitas 
 sustinendi.

o uere ineffabilem uirum, pietate, misericordia, caritate, 
 quae cum cotidie etiam in sanctis uiris saeculo frigente 
 frigescat, in illo tamen usque ad finem aucta in dies perseuerauit! 
 quo ego illius bono uel specialiter fruitus sum, cum me indignum


 


 
 et non merentem unice diligebat.

en rursus lacrimae fluunt imoque 
 de pectore gemitus erumpit. in quo mihi post haec homine 
 similis requies, in cuius erit caritate solacium? me miserum, 
 me infelicem! poterone umquam, si diutius uixero, non dolere, 
 quod Martino superstes sum? erit post haec uita iucunda, erit 
 dies aut hora sine lacrimis? aut tecum, frater dilectissime, potero 
 illius mentionem habere sine fletu? aut umquam loquens 
 apud te aliud quam de illo loqui potero?

sed quid te in lacrimas 
 fletusque commoueo P ecce nunc consolatum esse te cupio, qui me 
 solari ipse non possum. non deerit nobis ille, mihi crede, non 
 deerit: intererit de se sermocinantibus, adstabit orantibus: 
 quodque iam hodie praestare dignatus est, uidendum se in gloria 
 sua saepe praebebit, et adsidua, sicut ante paululum fecit, benedictione 
 nos proteget.

inde secundum ordinem uisionis caelum 
 se sequentibus patere monstrauit et quo sequendus esset edocuit: 
 quo spes nostra tendenda, quo animus dirigendus, instruxit. quid 
 tamen fiet, frater? quod mihi ipse sum conscius, conscendere 
 arduum illud iter ac penetrare non potero: ita sarcina molesta me 
 praegrauat et peccati mole depressum, negato in astra conscensu, 
 saeua miserabilem ducit in tartara.

spes tamen superest, illa sola, 
 illa postrema, ut quod per nos obtinere non possumus, saltim 
 pro nobis orante Martino mereamur. sed quid te, frater, diutius 
 occupo epistula tam loquaci demororque uenturum? simul iam 
 pagina inpleta non recipit.

mihi tamen haec fuit ratio, sermonem 
 istum longius proferendi, ut quia doloris nuntium epistula 
 deferebat, eadem tibi ex quadam nostri confabulatione praestaret 
 charta solacium.

Sulpicius Seuerus Bassulae parenti uenerabili salutem.

 
 Si parentes liceret in ius uocari, te plane expilationis furtique 
 ream ad praetoris tribunal iusto dolore traheremus. quid enim non 
 conquerar, quam a te patior iniuriam? nullam mihi domi chartulam, 
 nullum libellum, nullam epistulam reliquisti: ita furaris 
 omnia, ita uniuersa diuulgas.

si quid ad amicum familiariter 
 scripsi, si quid forte, dum ludimus , quod uelim tamen occultum 
 esse, dictaui, omnia ad te prius paene quam fuerint scripta aut 
 dictata perueniunt. nimirum obarratos habes notarios meos, per 
 quos tibi nostrae ineptiae publicantur. nec tamen aduersus eos 
 possum moueri, si tibi parent, qui in ius nostrum ex tua potissimum 
 liberalitate uenerunt seque adhuc tuos quam meos esse 
 meminerunt.

tu sola es rea, tu sola culpabilis, quae et mihi insidiaris 
 et illos fraude circumuenis, ut sine dilectu ullo familiariter 
 scripta aut neclegenter emissa inlucubrata tibi penitus adque 
 inpolita tradantur. nam ut de reliquis taceam, rogo quemadmodum 
 tam cito ad te epistula illa potuit peruenire, quam nuper 
 ad Aurelium diaconum scripseramus. ego enim Tolosae positus,


 


 
 tu Treueris constituta et tam longe a patria filio inquietante diuulsa, 
 qua tandem familiarem illam epistulam occasione furata 
 es?

namque accepi litteras tuas, quibus scribis in eadem epistula, 
 qua de obitu sancti Martini fecerim mentionem, ipsum beati uiri 
 transitum exponere debuisse. quasi uero ego illam epistulam aut 
 legendam alii praeterquam ipsi, ad quem missa uidetur, ediderim, 
 aut ego tanto sim operi destinatus, ut omnia, quae de Martino 
 cognosci oportet, me potissimum scribente notescant.

itaque 
 si quae de obitu sancti episcopi audire desideras, ab illis potius, 
 qui interfuere, cognosce: ego tibi statui nihil scribere, ne ubique 
 me publices. tamen, si das fidem nulli te esse lecturam, 
 paucis tuae satisfaciam uoluntati, itaque praestabo his, quae 
 mihi sunt conperta, participem.

Martinus igitur obitum suum longe ante praesciit dixitque fratribus 
 dissolutionem sui corporis inminere. interea causa extitit, 
 qua Condacensem dioecesim uisitaret. nam clericis inter se ecclesiae 
 illius discordantibus pacem cupiens reformare, licet finem 
 dierum suorum non ignorasset, proficisci tamen ob istius modi 
 causam non recusauit, bonam hanc uirtutum suarum consummationem 
 existimans, si pacem ecclesiae redditam reliquisset.

/ita 
 profectus cum suo illo, ut semper, frequentissimo discipulorum 
 sanctissimoque comitatu mergos in flumine conspicatur piscium 
 praedam sequi et rapacem ingluuiem adsiduis urguere capturis. 
 forma, inquit, haec daemonum est: insidiantur incautis, capiunt 
 nescientes, captos deuorant exsaturarique non queunt deuoratis.

imperat deinde potenti uerbo, ut eum, cui innatabant, gurgitem 
 relinquentes aridas peterent desertasque regiones, eo nimirum 
 circa aues illas usus imperio, quo daemones fugare consueuerat.


 


 


 
 ita grege facto omnes in unum illae uolucres congregatae, relicto 
 flumine, montes siluasque petierunt, non sine admiratione multorum, 
 qui tantam in Martino uirtutem uiderent, ut etiam aui-

bus imperaret./aliquandiu ergo in uico illo uel in ecclesia, ad 
 quam ierat, commoratus, pace inter clericos restituta cum iam 
 regredi ad monasterium cogitaret, uiribus corporis coepit repente 
 destitui, conuocatisque fratribus indicat se iam resolui.

tunc uero 
 maeror et luctus omnium et uox una plangentium: cur nos, 
 pater, deseris? aut cui nos desolatos relinquis? inuadent gregem 
 tuum lupi rapaces: quis nos a morsibus eorum percusso pastore 
 prohibebit? scimus quidem desiderare te Christum, sed salua 
 tibi sunt tua praemia nec dilata minuentur: nostri potius miserere, 
 quos deseris.

tunc ille motus his fletibus, ut totus semper 
 in Domino misericordiae uisceribus afluebat, lacrimasse perhibetur: 
 conuersusque ad Dominum hac tantum flentibus uoce respondit: 
 Domine, si adhuc populo tuo sum necessarius, non recuso 
 laborem:

fiat uoluntas tna.nimirum inter spem maeroremque 
 positus dubitauit paene quid mallet, quia nec hos deserere nec 
 a Christo uolebat diutius separari. nihil tamen in uoto suo ponens 
 ant uoluntati relinquens, totum se Domini arbitrio potestatique 
 committens, sic orauit dicens:

grauis quidem est, Domine, corporea 
 pugna militiae et iam satis est, quod hucusque certaui: sed 
 si adhuc in eodem labore pro castris tuis stare me praecipis, non 
 recuso nec fatiscentem causabor aetatem. munia tua deuotus inplebo, 
 sub signis tuis, quoadusque ipse tu iusseris, militabo. 
 et quamuis optata sit seni remissio post laborem, est tamen animus 
 uictor annorum et cedere nescius senectuti. quodsi iam


 


 
 parcis aetati, bonum mihi est, Domine, uoluntas tua: hos uero, 
 quibus timeo, ipse custodies.

o uirum ineffabilem, nec labore 
 uictum nec morte uincendum, qui in nullam se partem pronior 
 inclinauerit, nec mori timuerit nec uiuere recusauerit. itaque 
 cum iam per aliquot dies ui febrium teneretur, non tamen ab 
 opere Dei cessabat: pernoctans in orationibus et uigiliis fatiscentes 
 artus spiritui seruire cogebat, nobili illo strato suo in cinere 
 et cilicio recubans. et cum a discipulis rogaretur ut saltim 
 uilia sibi sineret stramenta subponi, non decet, inquit, Christianum 
 nisi in cinere mori: ego si aliud uobis exemplum relinquo, 
 peccaui. oculis tamen ac manibus in caelum semper intentis inuictum 
 ab oratione spiritum non relaxabat.

et cum a presbyteris, 
 qui tunc ad eum conuenerant, rogaretur ut corpusculum lateris 
 mutatione releuaret, sinite, inquit, sinite me, fratres, caelum 
 potius respicere quam terram, ut suo iam itinere iturus ad Dominum 
 spiritus dirigatur.

haec locutus diabolum uidit prope adsistere. 
 quid hic, inquit, adstas, cruenta bestia? nihil in me, 
 funeste, reperies: Abrahae me sinus recipit.

Cum hac ergo uoce spiritum reddidit: testatique nobis sunt qui 
 ibidem fuerunt, uidisse se uultum eius tamquam uultum angeli: 





 


 
 membra autem eius candida tamquam nix uidebantur, ita ut dicerent: 
 quis istum umquam cilicio tectum, quis in cineribus crederet 
 inuolutum? iam enim sic uidebatur, quasi in futurae resurrectionis 
 gloria et natura demutatae carnis ostensus esset.

in obsequium 
 uero funeris credi non potest quanta hominum multitudo 
 conuenerit: tota obuiam corpori ciuitas ruit, cuncti ex agris adque 
 uicis multique de uicinis etiam urbibus adfuerunt. o quantus 
 luctus omnium, quanta praecipue maerentium lamenta monachorum! 
 qui eo die fere ad duo milia conuenisse dicuntur, specialis 
 Martini gloria: eius exemplo in Domini seruitutem stirpes 
 tantae fruticauerant.

agebat nimirum ante se pastor greges suos, 
 sanctae illius multitudinis pallidas turbas, agmina palliata, aut 
 emeritorum laborum senes aut iuratos Christi in sacramenta 
 tirones. tum uirginum chorus, fletu abstinens prae pudore, quam 
 sancto dissimulabat gaudio quod dolebat! siquidem fides flere 
 prohiberet: gemitum tamen extorquebat adfectus. etenim tam 
 erat sancta de illius gloria exultatio quam pia de morte tristitia.

ignosceres flentibus, congratularere gaudentibus, dum unusquisque 
 et sibi praestat ut doleat, et illi ut gaudeat. haec igitur 
 beati uiri corpus usque ad locum sepulchri hymnis canora


 


 
 caelestibus turba prosequitur.

conparetur, si placet, saecularis illa 
 pompa non dicam funeris, sed triumphi: quid simile Martini 
 exequiis aestimabitur? ducant illi prae curribus suis uinctos post 
 terga captiuos: Martini corpus ii, qui mundum ductu illius uicerant, 
 prosequuntur. illos confusis plausibus populorum honoret 
 insania: Martino diuinis plauditur psalmis, Martinus hymnis caelestibus 
 honoratur. illi post triumphos suos in tartara saeua trudentur: 
 Martinus Abrahae sinu laetus excipitur, Martinus pauper 
 et modicus caelum diues ingreditur. [illinc nos, ut spero, custodiens 
 me haec scribentem respicit, te legentem.]