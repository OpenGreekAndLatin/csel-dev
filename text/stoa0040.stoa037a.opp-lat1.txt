De uirtute animae, quae continentia nominatur, satis 
 conuenienter et digne disputare difficile est; sed exiguitatem 
 nostram sub tanti ponderis sarcina ille, cuius haec uirtus 
 magnum munus est, adiuuabit. nam qui eam donat continentibus 
 fidelibus suis, ipse dat sermonem de illa loquentibus ministris 
 suis. denique de re tanta quod ipse dederit locuturi dei 
 donum esse continentiam primum dicimus et probamus. in 
 libro Sapientiae scriptum habemus, nisi deus det, continentem 
 esse neminem posse; dominus de ipsa maiore et gloriosiore 
 continentia, quae coniugali uinculo continetur, ait: non 
 omnes capiunt uerbum hoc, sed quibus datum est. 
 et quoniam ipsa quoque castitas coniugalis nisi contineatur 
 ab inlicito concubitu, non potest custodiri, utrumque apostolus 
 dei donum esse praedicauit, cum de uita utraque, id est et 
 coniugali et ea, quae est sine coniugio, loqueretur dicens: 
 uellem omnes homines sic esse sicut me ipsum;

 

 
 
 
 sed unusquisque proprium donum habet a deo, 
 alius sic, alius autem sic.

Et ne in sola inferiorum partium carnis libidine continentia 
 necessaria uideatur a domino speranda, etiam in 
 psalmo canitur: pone, domine, custodiam ori meo et 
 ostium continentiae circum labia mea. in hoc autem 
 diuini eloquii testimonio si os intellegamus, sicut intellegere 
 debemus, ibi posita continentia quantum sit dei munus agnoscimus. 
 parum est quippe os corporis continere, ne aliquid 
 inde quod non expedit per sonum uocis erumpat; intus est 
 os cordis, ubi sibi custodiam et ostium continentiae poni 
 desiderauit a domino, qui uerba illa dixit nobisque dicenda 
 conscripsit. multa enim corporis ore non dicimus et corde 
 clamamus; nullum autem procedit rei alicuius ex ore corporis 
 uerbum, cuius est in corde silentium. inde igitur quod non 
 emanat, foris non sonat; quod uero emanat inde, si malum 
 est, etsi non moueat linguam, inquinat animam. ibi ergo 
 ponenda est continentia, ubi et tacentium loquitur conscientia. 
 fit enim per ostium continentiae, ut inde non exeat, quod 
 etiam clausis labiis carnis uitam polluat cogitantis.

Denique ut apertius os interius, quod per illa uerba 
 significauit, ostenderet, cum dixisset: pone, domine, custodiam 
 ori meo et ostium continentiae circum labia 
 mea, continuo subdidit: ne declines cor meum in uerba 
 maligna. declinatio cordis quid est nisi consensio? nondum 
 enim dixit, quisquis in corde occurrentibus suggestionibus 
 quorumque uisorum nulla cordis declinatione consensit. si

 

 
 
 
 autem consensit, iam corde dixit, etiamsi ore non sonuit; 
 etiamsi manu uel qualibet corporis parte non fecit, quod 
 tamen cogitatione faciendum sibi esse iam statuit, diuinis 
 legibus reus quamuis humanis absconditus sensibus uerbo in 
 corde dicto nullo facto per corpus admisso. nequaquam uero 
 membrum foris mouisset in facto, cuius facti initium non 
 intus praecessisset in uerbo. neque enim mendaciter scriptum 
 est: initium omnis operis uerbum. multa quippe homines 
 faciunt ore clauso, quieta lingua, uoce frenata; sed tamen 
 nihil agunt corporis opere, quod non prius dixerint in corde. 
 ac per hoc quoniam multa sunt peccata in interioribus dictis, 
 quae non sunt in exterioribus factis, nulla sunt autem in 
 exterioribus factis, quae non praecedant in interioribus dictis: 
 erit ab utrisque puritas innocentiae, si circum interiora labia 
 ponatur ostium continentiae..

Propter quod etiam ipse ore proprio dominus ait: mundate 
 quae intus sunt, et quae foris sunt munda 
 erunt. itemque alio loco cum iudaeorum stultiloquia refutaret, 
 quia calumniabantur discipulis eius non lotis manibus manducantibus, 
 non quod intrat in os, inquit, coinquinat 
 hominem; sed quod procedit ex ore, hoc coinquinat 
 hominem. quae sententia si tota de ore corporis accipiatur, 
 absurda est. neque enim quem non coinquinat cibus, coinquinat 
 uomitus. cibus quippe in os intrat, uomitus ex ore 
 procedit. sed procul dubio priora uerba pertinent ad os carnis,

 

 
 
 
 ubi ait: non quod intrat in os, coinquinat hominem; 
 posteriora uero ad os cordis, ubi ait: sed quod procedit 
 ex ore, hoc coinquinat hominem. denique cum ab illo 
 apostolus Petrus ueluti parabolae huius expositionem exquireret, 
 ille respondit: adhuc et uos sine intellectu estis? 
 non intellegitis, quia omne quod in os intrat, in 
 uentrem uadit et in secessum emittitur? hic certe 
 in quod intrat cibus os carnis agnoscimus. in his uero, quae 
 adiungit, ut agnosceremus os cordis, non sequeretur nostri 
 tarditas cordis, nisi et cum tardis ambulare ueritas dignaretur. 
 ait enim: quae autem de ore procedunt, de corde 
 exeunt, tamquam diceret: cum audis de ore, de corde 
 intellege. utrumque dico; sed alterum ex altero expono. habet 
 os interius homo interior, et hoc discernit auris interior; de 
 hoc ore quae procedunt, de corde exeunt, et ea coinquinant 
 hominem. deinde iam relicti oris nomine, quod potest et de 
 corpore intellegi, apertius quid dicat ostendit. de corde enim 
 exeunt, inquit, cogitationes malae, homicidia, adulteria, 
 fornicationes, furta, falsa testimonia, blasphemiae. 
 haec sunt quae coinquinant hominem. nihil est certe 
 istorum malorum, quae perpetrari etiam membris corporis 
 possunt, quod cogitatio non antecedat mala et coinquinet 
 hominem, etiamsi aliquid inpediat, ne subsequantur opera 
 flagitiosa et facinorosa membrorum. si enim potestas non

 

 
 
 
 datur, uacat manus ab hominis interfectione, numquid ideo 
 mundum est ab scelere cor homicidae? aut si rem subripere 
 alienam non ut quis uult potest, numquid ideo in ipsa 
 uoluntate fur non est? aut si casta est, quam uult adulterare 
 non castus, ideo eam non est in corde moechatus? aut si 
 meretrix non inueniatur in fornice, ideo qui eam quaerit, non 
 fornicatur in mente? aut si cupienti per mendacium laedere 
 proximum tempus uel locus desit, ideo falsum testimonium 
 non ore interiore iam dixit? aut si quisquam homines timens 
 lingua carnis non audeat sonare blasphemiam, ideo non est 
 huius criminis reus, qui dicit in corde suo: non est deus? 
 ita cetera mala facta hominum, quae nullus agit corporis 
 motus, quae nescit ullus corporis sensus, reos suos occultos 
 habent, quos etiam solus inquinat in cogitatione consensus, 
 id est interioris uerbum malignum. in quod timens ille declinari 
 cor suum ostium continentiae circum labia oris huius 
 poni poscit a domino, quod contineat cor, ne diclinetur in 
 uerba maligna, contineat autem non sinendo cogitationem 
 procedere in consensionem; sic enim secundum praeceptum 
 apostolicum non regnat peccatum in nostro mortali corpore 
 neque exhibemus membra nostra arma iniquitatis 
 peccato. a quo praecepto inplendo alieni sunt utique, qui 
 ob hoc ad peccandum membra non mouent, quia potestas 
 nulla permittitur: quae si adsit, protinus ex membrorum uelut 
 armorum motibus, quis in eis intus regnet, ostendunt. proinde 
 quantum in ipsis est, membra sua exhibent arma iniquitatis

 

 

 

 

 
 
 
 peccato, quia hoc uolunt, quod propterea non exhibent, quia 
 non possunt.

Ac per hoc illa, quae in genitalibus membris pudicitia 
 refrenatis solet maxime ac proprie continentia nominari, nulla 
 transgressione uiolatur, si superior continentia, de qua iam diu 
 loquimur, in corde seruetur. propterea dominus cum dixisset: 
 de corde enim exeunt cogitationes malae, deinde quid 
 pertineat ad cogitationes malas secutus adiunxit: homicidia, 
 adulteria et cetera. nec dixit omnia; sed quibusdam exempli 
 gratia nominatis et alia intellegenda commonuit. quorum nihil 
 est, quod fieri possit, si mala cogitatio non praecesserit, qua 
 intus instituitur quod foris agitur; et ex cordis ore procedens 
 iam coinquinat hominem, etiamsi nulla facultate permissa 
 foris per membra corporis non agatur. posito igitur ostio 
 continentiae in ore cordis, unde cuncta exeunt, quae coinquinant 
 hominem, si nil tale inde permittatur exire, sequitur 
 munditia, qua possit iam gaudere conscientia, quamuis nondum 
 sit illa perfectio, ubi non luctabitur cum uitio continentia. 
 nunc autem quamdiu caro concupiscit aduersus spiritum 
 et spiritus aduersus carnem, sat est nobis non consentire M 
 malis, quae sentimus in nobis. cum autem fit ista consensio, 
 tunc exit ex ore cordis quod coinquinat hominem. cum uero 
 per continentiam consensio non tenetur, malum concupiscentiae 
 carnalis, contra quod pugnat concupiscentia spiritalis, nocere 
 non sinitur.

Sed aliud est bene pugnare, quod nunc est, quando

 

 
 
 
 mortis contentioni resistitur, aliud aduersarium non habere, 
 quod tunc erit, quando mors nouissima inimica destruetur. 
 nam et ipsa continentia, cum frenat cohibetque libidines, simul 
 et adpetit bonum, ad cuius inmortalitatem tendimus, et respuit 
 malum, cum quo in hac mortalitate contendimus. illius quippe 
 amatrix et spectatrix, huius uero et hostis et testis est, et 
 decus adpetens et dedecus fugiens. non utique in cupiditatibus 
 frenandis continentia laboraret, si nihil nos contra 
 quod deceret liberet, si nihil nostrae bonae uoluntati ex mala 
 concupiscentia repugnaret. clamat apostolus, scio, inquit, 
 quia non habitat in me, hoc est in carne mea, 
 bonum. uelle enim adiacet mihi, perficere autem 
 bonum non inuenio. nunc enim fieri bonum potest, ut 
 malae concupiscentiae non consentiatur; perficietur autem 
 bonum, quando ipsa mala concupiscientia finietur. itemque 
 idem doctor gentium clamat: condelector legi dei secundum 
 interiorem hominem, uideo autem aliam legem 
 in membris meis repugnantem legi mentis meae.

Hanc pugnam non experiuntur in se ipsis nisi bellatores 
 uirtutum debellatoresque uitiorum; non expugnat concupiscentiae 
 malum nisi continentiae bonum. sunt autem, qui legem 
 dei omnino nescientes malas concupiscentias nec in hostibus 
 deputant eisque miserabili caecitate seruientes insuper etiam 
 beatos se putant satiando eas potius quam domando. qui 
 uero per legem cognouerunt eas â€” per legem enim cognitio

 

 

 
 
 
 peccati, et, concupiscentiam, inquit, nesciebam, nisi 
 lex diceret: non concupisces â€” et earum tamen oppugnatione 
 uincuntur, quia sub lege uiuunt, qua iubetur quod 
 bonum est, non et datur, non uiuunt sub gratia, quae dat 
 per spiritum sanctum quod per legem iubetur: his ideo subintrauit 
 lex, ut in eis abundaret delictum. auxit prohibitio 
 concupiscentiam eamque fecit inuictam, ut accederet 
 praeuaricatio, quae sine lege non fuit, etiamsi peccatum fuit; 
 ubi enim non est ]ex nec praeuaricatio. ita lex gratia 
 non iuuante prohibens peccatum uirtus est insuper facti 
 peccati. unde ait apostolus: uirtus peccati lex. nec mirandum 
 est, quod infirmitas humana etiam de lege bona uires 
 malo addidit, dum ad ipsam legem faciendam de suis uiribus 
 fidit; ignorans quippe dei iustitiam, quam dat infirmo, et 
 suam uolens constituere, qua caret infirmus, iustitiae 
 dei non est subiectus reprobus et superbus. si autem lex 
 factum praeuaricatorem, tamquam ad hoc grauius uulneratum, 
 ut desideret medicum, tamquam paedagogus perducit ad gratiam, 
 contra suauitatem noxiam, qua uincebat concupiscentia, 
 dominus dat suauitatem beneficam, qua delectetur amplius 
 continentia, et terra nostra dat fructum suum, quo pascitur 
 miles, qui debellat deo iuuante peccatum.

Tales milites apostolica tuba isto sonitu accendit in 
 proelium. non ergo regnet, inquit, peccatum in uestro

 

 
 
 
 mortali corpore ad oboediendum desideriis eius, neque 
 exhibueritis membra uestra arma iniquitatis peccato, 
 sed exhibete uos deo tamquam ex mortuis uiuentes 
 et membra uestra arma iustitiae deo. peccatum enim 
 uobis non dominabitur; non enim estis sub lege sed 
 sub gratia. et alio loco. ergo inquit, fratres, debitores 
 sumus non carni, ut secundum carnem uiuamus. si 
 enim secundum carnem uixeritis, moriemini; si autem 
 spiritu facta carnis mortificaueritis, uiuetis. quotquot 
 enim spiritu dei aguntur, hi filii sunt dei. id 
 ergo nunc agitur, quamdiu est mortalis haec uita nostra sub 
 gratia, ne peccatum, id est concupiscentia peccati â€” hanc 
 enim hoc loco peccati nomine appellat â€” regnet in nostro 
 mortali corpore. tunc autem regnare ostenditur, si desideriis 
 eius oboeditur. est ergo in nobis peccati concupiscentia, quae 
 non est permittenda regnare; sunt eius desideria, quibus non 
 est oboediendum, ne oboedientibus regnet. propter quod membra 
 nostra non sibi usurpet concupiscentia, sed sibi uindicet continentia, 
 ut sint arma iustitiae deo, ne sint arma iniquitatis 
 peccato; sic enim nobis peccatum non dominabitur. non enim 
 sumus sub lege bonum quidem iubente, non tamen dante, 
 sed sumus sub gratia, quae id quod lex iubet faciens nos 
 amare potest liberis imperare.

Itemque cum hortatur, ut non secundum carnem uiuamus, 
 ne moriamur, sed spiritu facta carnis mortificemus, 
 ut uiuamus, tuba utique canit, bellum, in quo uersamur,

 

 
 
 
 ostendit et, ut acriter dimicemus et hostes nostros mortificemus, 
 ne ab eis mortificemur, accendit. qui sint uero isti 
 hostes, satis euidenter expressit. quos enim a nobis mortificari 
 uoluit, ipsi sunt, opera scilicet carnis. sic enim ait: si autem 
 spiritu facta carnis mortificaueritis, uiuetis. et ista 
 quae sint ut sciamus, eundem itidem audiamus scribentem 
 ad Galatas et dicentem: manifesta autem sunt opera 
 carnis, quae sunt fornicationes, inmunditiae, luxuriae, 
 idolorum seruitus, ueneficia, inimicitiae, contentiones, 
 aemulationes, animositates, dissensiones, haereses, 
 inuidiae, ebrietates, comessationes et his similia, quae 
 praedico uobis, sicut praedixi, quoniam qui talia 
 agunt, regnum dei non possidebunt. ipsum enim etiam 
 ibi bellum, -ut haec diceret, ostendebat et ad hos hostes 
 mortificandos eadem caelesti et spiritali tuba Christi milites 
 excitabat. supra enim dixerat: dico autem, spiritu ambulate 
 et desideria carnis ne feceritis. caro enim 
 concupiscit aduersus spiritum, spiritus autem aduersus 
 carnem. haec enim sibi inuicem aduersantur, 
 ut non ea quae uultis faciatis. quodsi spiritu ducimini, 
 non estis sub lege. ergo sub gratia constitutos uult 
 istum aduersus opera carnis habere conflictum. et haec opera 
 carnis ut demonstraret, adiunxit, quae supra commemoraui: 
 manifesta autem sunt opera carnis, quae sunt

 

 
 
 
 fornicationes et cetera, siue quae commemorauit siue quae intellegenda 
 commonuit, maxime adiciens: et his similia. denique 
 in hoc proelio aduersus carnalem quodam modo exercitum 
 uelut aliam producens aciem spiritalem, fructus autem 
 spiritus est, inquit, caritas, gaudium, pax, longanimitas, 
 benignitas, bonitas, fides, mansuetudo, continentia; 
 aduersus huius modi non est lex. non ait aduersus 
 haec), ne sola esse putarentur â€” quamuis et si hoc diceret, 
 omnia debuimus intellegere, quae eiusdem generis bona cogitare 
 possemus â€” sed ait: aduersus huius modi, et haec 
 scilicet et quaecumque similia. uerumtamen quod in eis bonis, 
 quae commemorauit, loco ultimo posuit continentiam, de qua 
 nunc disputare suscepimus et propter quam multa iam diximus, 
 praecipue uoluit eam nostris mentibus inhaerere. ipsa 
 quippe in hoc bello ualet plurimum, in quo aduersus carnem 
 spiritus concupiscit, quoniam ipsas carnis concupiscentias 
 quodam modo crucifigit. unde cum haec dixisset apostolus, 
 continuo subiecit: qui autem Iesu Christi sunt, carnem 
 suam crucifixerunt cum passionibus et concupiscentiis. 
 haec est actio continentiae, sic opera carnis mortificantur. 
 mortificant uero eos, quos deficientes a continentia ad 
 consensionem perpetrandorum talium operum trahit concupiscentia.

Vt autem a continentia non deficiamus, aduersus 
 illas diabolicarum suggestionum insidias praecipue uigilare

 

 
 
 
 debemus, ne de nostris uiribus praesumamus; maledictus 
 enim omnis qui spem suam ponit in homine. et quis 
 est iste nisi homo? non potest ergo ueraciter dicere non se 
 spem ponere in homine, qui eam ponit in se. nam et hoc, 
 secundum hominem uiuere, quid est nisi secundum carnem 
 uiuere? audiat ergo, qui tali suggestione temptatur, et, si ullus 
 ei christianus inest sensus, contremescat, audiat, inquam: si 
 secundum carnem uixeritis, moriemini.

Sed quispiam dicturus est mihi aliud esse secundum 
 hominem uiuere, aliud secundum carnem uiuere: quia uidelicet 
 homo rationalis creatura est et in eo rationalis est animus, 
 quo distat a pecore; caro autem est infirma et terrena 
 pars hominis et ideo secundum eam uiuere uitiosum est. 
 propter quod ille, qui secundum hominem uiuit, non utique 
 secundum carnem, sed potius secundum eam partem 
 hominis uiuit, qua homo est, hoc est secundum spiritum 
 mentis, quo pecoribus praeeminet. uerum haec disputatio 
 ualet fortassis aliquid in scholis philosophorum; nos autem 
 ut intellegamus apostolum Christi, libri christiani quemadmodum 
 loqui soleant debemus aduertere. fides certe omnium 
 nostrum est, ut Christus ueniret, hominem a uerbo dei 
 adsumptum, non utique sine anima rationali, sicut quidam

 

 
 
 
 haeretici uolunt, et tamen legimus: uerbum caro factum 
 est et habitauit in nobis. quid hic caro intellegenda est 
 nisi homo? et uidebit omnis caro salutare dei, quid 
 potest intellegi nisi omnis homo? ad te omnis caro ueniet, 
 quid est nisi omnis homo? dedisti ei potestatem omnis 
 carnis, quid est nisi omnis hominis? ex operibus legis 
 non iustificabitur omnis caro, quid est nisi nullus iustificabitur 
 homo? quod idem apostolus alibi manifestius exprimens, 
 non, inquit, iustificabitur homo ex operibus 
 legis. Corinthios quoque increpat dicens: nonne carnales 
 estis et secundum hominem ambulatis? cum carnales 
 eos dixisset, non ait \'secundum carnem ambulatis>, sed: 
 secundum hominem, quia et hoc quid uoluit intellegi nisi 
 secundum carnem? nam utique si culpabiliter quidem secundum 
 carnem, laudabiliter autem secundum hominem ambularetur, 
 id est uiueretur, non exprobrans diceret: secundum 
 hominem ambulatis. agnoscat homo obprobrium, mutet 
 propositum, uitet interitum. audi, homo; noli secundum hominem 
 ambulare, sed secundum eum, qui fecit hominem; ab 
 eo, qui fecit te, noli deficere nec ad te. homo enim dicebat, 
 qui tamen non secundum hominem uiuebat: non quia idonei 
 sumus cogitare aliquid a nobis quasi ex nobismet 
 ipsis, sed sufficientia nostra ex deo est. uide, si secundum 
 hominem uiuebat, qui ueraciter ista dicebat. admonens 
 ergo apostolus hominem, ne uiuat secundum hominem,

 

 
 
 
 hominem deo reddit. qui autem uiuit non secundum hominem, 
 sed secundum deum, profecto non uiuit etiam secundum se 
 ipsum, quia homo est et ipse. sed ideo dicitur etiam secundum 
 carnem uiuere, cum ita uiuit, quia et carne sola nominata 
 intellegitur homo, quod iam ostendimus. sicut sola anima 
 nominata intellegitur homo; unde dictum est: omnis anima 
 sublimioribus potestatibus subdita sit, id est omnis 
 homo, et: septuaginta quinque animae descenderunt 
 in Aegyptum cum Iacob, id est septuaginta quinque 
 homines. noli ergo uiuere secundum te ipsum, o homo; inde 
 perieras, sed quaesitus es. noli, inquam, uiuere secundum te 
 ipsum; si perieras, inuentus es. noli carnis accusare naturam, 
 quando audis: si secundum carnem uixeritis, moriemini. 
 sic enim dici potuit et uerissime potuit: si secundum uos 
 uixeritis, moriemini. nam diabolus non habet carnem et tamen, 
 quia secundum se ipsum uiuere uoluit, in ueritate non 
 stetit. quid ergo mirum, si secundum se ipsum uiuens, cum 
 loquitur mendacium, de suo loquitur? quod uerum de 
 illo ueritas dixit.

Cum ergo audis: peccatum uobis non dominabitur, 
 noli de te fidere, ut peccatum non dominetur, sed de 
 illo, cui dicit orans quidam sanctus: itinera mea dirige 
 secundum uerbum tuum, et non dominetur mihi omnis

 

 
 
 
 iniquitas. etenim ne fortasse, cum audissemus: peccatum 
 nobis non dominabitur, nos ipsos extolleremus et uiribus 
 nostris hoc tribueremus, statim hoc uidit apostolus atque 
 subiecit: non enim estis sub lege, sed sub gratia. gratia 
 itaque facit, ut peccatum tibi non dominetur. noli ergo de te 
 fidere, ne multo amplius inde tibi dominetur. et cum audimus: 
 si spiritu actiones carnis mortificaueritis, uiuetis, non 
 hoc tantum bonum spiritui nostro, quasi per se ipsum possit 
 ista, tribuamus. nam ne istum carnalem sensum spiritu mortuo 
 potius quam mortificante saperemus, ilico addidit: quotquot 
 enim spiritu dei aguntur, hi filii sunt dei. itaque ut 
 spiritu nostro opera carnis mortificemus, spiritu dei agimur, 
 qui dat continentiam, qua frenemus, domemus, uincamus concupiscentiam.

In hoc tam magno proelio, in quo uiuit homo sub 
 gratia et, cum bene pugnat adiutus, exultat in domino cum 
 tremore, non desunt tamen etiam strenuis bellatoribus et 
 operum carnis quamuis inuictis mortificatoribus aliqua uulnera 
 peccatorum, propter quae sananda cotidie ueraciter dicant: 
 dimitte nobis debita nostra, contra eadem uitia et contra 
 diabolum principem regemque uitiorum multo uigilantius et 
 acrius ipsa oratione certantes, ne aliquid ualeant mortiferae 
 suggestiones eius, quibus instigat insuper peccatorem ad sua

 

 
 
 
 excusanda potius quam accusanda peccata, ac sic illa uulnera 
 non modo non sanentur, uerum etiam, etsi mortifera non 
 erant, grauiter et letaliter infligantur. et hic ergo cautiore opus 
 est continentia, qua cohibeatur superbus hominis adpetitus, 
 quo placet sibi et non uult culpabilis inueniri dedignaturque, 
 cum peccat, conuinci quod ipse peccauerit, non salubri humilitate 
 suscipiens accusationem sui, sed excusationem potius 
 ruinosa elatione conquirens. ad hanc superbiam cohercendam 
 continentiam petiuit a domino ille, cuius superius uerba iam 
 posui et, sicut potui, commendaui. namque cum dixisset: 
 pone, domine, custodiam ori meo et ostium continentiae 
 circum labia mea. ne declines cor meum in uerba 
 maligna, unde hoc diceret euidentius explicans, ad excusandas 
 excusationes, inquit, in peccatis. quid enim 
 malignius his uerbis, quibus malus malum se neget, etiam 
 de opere malo conuictus quod negare non ualeat? et quoniam 
 factum non potest tegere nec bene factum potest dicere et a 
 se factum uidet patere, quaerit in alium referre quod fecit, 
 tamquam inde posset auferre quod meruit. nolens se esse 
 reum addit potius ad reatum et sua excusando non accusando 
 peccata ignorat non se poenam remouere, sed ueniam. apud 
 homines enim iudices, quoniam falli possunt, quacumque 
 uelut purgare fallacia quod perperam factum est prodesse 
 aliquid uidetur ad tempus; apud deum autem, qui falli non 
 potest, non est adhibenda fallax defensio, sed uerax confessio 
 peccatorum.

Et alii quidem, qui sua consueuerunt excusare peccata, 
 fato se ad peccandum queruntur inpelli, tamquam hoc decreuerint 
 sidera et caelum prius talia decernendo peccauerit, ut 
 homo postea talia committendo peccaret; alii fortunae malunt 
 inputare, quod peccant: qui omnia fortuitis casibus agitari 
 putant nec tamen hoc se fortuita temeritate, sed perspecta 
 ratione sapere atque asseuerare contendunt. qualis ergo dementia 
 est disputationes suas rationi tribuere et actiones 
 suas casibus subiugare? alii totum, quod male faciunt, in 
 diabolum referunt nec uolunt cum illo habere uel partem, 
 cum illum sibi occultis suggestionibus mala suasisse suspicari 
 possint, se autem illis suggestionibus, undecumque fuerint, 
 consensisse dubitare non possint. sunt etiam, qui excusationem 
 suam extendunt in accusationem dei, diuino iudicio miseri, 
 suo autem furore blasphemi. etenim aduersus eum ex contrario 
 principio inducunt mali substantiam rebellantem, cui non 
 potuisset resistere, nisi substantiae naturaeque suae partem 
 eidem rebellanti contaminandam corrumpendamque miscuisset 
 tunc peccare dicunt, quando natura mali praeualet naturae 
 dei. haec Manichaeorum est inmundissima insania, quorum 
 machinamenta diabolica facillime ueritas indubitata subuertit, 
 quae dei naturam incontaminabilem atque incorruptibilem con- 
 fitetur. quid autem flagitiosae contaminationis et corruptionis 
 de istis merito non creditur, a quibus deus, qui summe atque

 
 
 
 incomparabiliter bonus est, contaminabilis et corruptibilis 
 creditur?

Sunt et hi, qui eo modo in excusatione peccatorum 
 suorum accusant deum, ut dicant ei placere peccata. nam si 
 displicerent, inquiunt, nullo modo ea fieri omnipotentissima 
 utique potestate permitteret. quasi uero inpunita peccata esse 
 permiserit etiam in eis, quos a supplicio sempiterno remissione 
 liberat peccatorum. nullus quippe debitae grauioris poenae 
 accipit ueniam, nisi qualemcumque, etsi longe minorem quam 
 debebat, soluerit poenam; atque ita inpertitur largitas misericordiae, 
 ut non relinquatur etiam iustitia disciplinae. nam et 
 peccatum, quod inultum uidetur, habet pedisequam poenam 
 suam, ut nemo de admisso nisi aut amaritudine doleat aut 
 caecitate non doleat. sicut ergo tu dicis: cur permittit ista, 
 si displicent? ita ego dico: cur punit ista, si placent? ac per 
 hoc sicut ego confiteor, quod omnino ista non fierent, nisi 
 ab omnipotente permitterentur, ita tu confitere facienda non 
 esse. quae a iusto puniantur, ut non faciendo quae punit 
 mereamur ab eo discere cur permittit esse quae puniat. perfectorum 
 est enim, sicut scriptum est, solidus cibus, 
 in quo hi, qui bene profecerunt, iam intellegunt ad omnipotentiam 
 dei potius id pertinuisse, ut ex libero arbitrio uoluntatis 
 uenientia mala esse permitteret. tam quippe est omnipotens 
 bonitas eius, ut etiam de malis possit facere bona, siue

 

 
 
 
 ignoscendo siue sanando siue ad utilitates piorum coaptando 
 atque uertendo siue etiam iustissime uindicando. omnia namque 
 ista bona sunt et deo bono atque omnipotente dignissima 
 nec tamen fiunt nisi de malis. quid igitur melius, quid omnipotentius 
 eo, qui cum mali nihil faciat, bene etiam de malis 
 facit? clamant ad eum qui male fecerunt: dimitte nobis 
 debita nostra: exaudit, ignoscit. nocuerunt sua mala peccantibus: 
 subuenit eorum medeturque languoribus. saeuiunt 
 suorum hostes: de illorum saeuitia facit martyres. postremo 
 etiam condemnat eos, quos damnatione iudicat dignos: sua 
 licet illi mala patiantur, facit tamen ille quod bonum est. 
 non potest enim bonum non esse, quod iustum est; et 
 utique sicuti iniustum est peccatum, ita iustum est peccati 
 supplicium.

Non autem potestas deo defuit talem facere hominem, 
 qui peccare non posset; sed maluit eum talem facere, cui 
 adiaceret peccare, si uellet, non peccare, si nollet, hoc prohibens, 
 illud praecipiens: ut prius illi esset bonum meritum 
 non peccare et postea iustum praemium non posse peccare. 
 nam etiam tales sanctos suos in fine facturus est, qui omnino 
 peccare non possint. tales habet quippe etiam nunc angelos 
 suos, quos in illo sic amamus, ut de nullo eorum ne peccando 
 fiat diabolus formidemus: quod de nemine homine iusto in 
 huius uitae mortalitate praesumimus. tales autem omnes 
 futuros in illius uitae inmortalitate confidimus; omnipotens

 

 
 
 
 enim deus, qui operatur etiam bona de nostris malis, qualia 
 dabit bona, cum liberauerit ab omnibus malis? multa de bono 
 usu mali copiosius possunt et subtilius disputari; sed neque 
 hoc isto sermone suscepimus et eius nimia uitanda est 
 longitudo.

Nunc ergo ad illud, propter quod diximus ista, 
 redeamus. continentia nobis opus est, et eam diuinum esse 
 munus cognoscimus, ne declinetur cor nostrum in uerba 
 maligna ad excusandas excusationes in peccatis. cui autem 
 peccato cohibendo non habemus necessariam continentiam, ne 
 committatur, quando et hoc ipsa cohibet, ne commissum si 
 fuerit nefaria superbia defendatur? uniuersaliter ergo continentia 
 nobis opus est, ut declinemus a malo. ut autem faciamus 
 bonum, ad aliam uidetur uirtutem, hoc est ad iustitiam pertinere. 
 hoc nos admonet sacer psalmus, ubi legimus: declina 
 a malo et fac bonum. quo autem fine ista faciamus, mox 
 addidit dicens: quaere pacem et sequere eam. pax enim 
 perfecta tunc erit nobis, quando natura nostra creatori suo 
 inseparabiliter cohaerente nihil nobis repugnabit ex nobis. 
 hoc et ipse saluator uoluit, quantum mihi uidetur, intellegi, 
 ubi ait: sint lumbi uestri praecincti et lucernae 
 ardentes. quid est lumbos praecingere? libidines cohercere, 
 quod est continentiae; lucernas uero ardentes habere bonis 
 operibus lucere atque feruere, quod est iustitiae. neque hic 
 tacuit, quo fine ista faciamus, addendo atque dicendo: et 
 uos similes hominibus expectantibus dominum

 

 
 
 
 suum, quando ueniat a nuptiis. cum enim uenerit, nos 
 remunerabit, qui continuimus nos ab his quae cupiditas et 
 ea quae imperauit caritas fecimus, ut in eius perfecta et sempiterna 
 pace sine ulla mali contentione et cum summa boni 
 delectatione regnemus.

Omnes ergo, qui credimus in deum uiuum et uerum, 
 cuius summe bona inmutabilisque natura nec mali aliquid 
 facit nec mali aliquid patitur, a quo est omne bonum, quod 
 etiam minui potest, et qui suo bono quod ipse est omnino 
 minui non potest, cum audimus apostolum dicentem: spiritu 
 ambulate et concupiscentias carnis ne perfeceritis. 
 caro enim concupiscit aduersus spiritum, 
 spiritus autem aduersus carnem; haec enim inuicem 
 aduersantur, ut non ea quae uultis faciatis, 
 absit, ut credamus, quod Manichaeorum credit insania, 
 duas hic demonstratas esse naturas ex contrariis inter se 
 principiis confligentes, unam mali, alteram boni. prorsus ista 
 duo ambo sunt bona: et spiritus bonum est et caro bonum. 
 et homo, qui ex utroque constat, uno imperante, alio seruiente, 
 utique bonum est, sed mutabile bonum: quod tamen fieri 
 non posse nisi ab incommutabili bono, a quo est omne bonum 
 creatum, siue paruum siue magnum; sed quamlibet paruum, 
 a magno tamen factum; et quamlibet magnum, nullo modo 
 tamen factoris magnitudini comparandum. uerum in hac bona 
 hominis et bene a bono condita institutaque natura nunc 
 bellum est, quoniam salus nondum est. languor sanetur, pax

 

 

 

 
 
 
 est. languorem autem istum culpa meruit, natura non habuit. 
 quam sane culpam per lauacrum regenerationis dei gratia 
 fidelibus iam remisit; sed sub eiusdem medici manibus adhuc 
 natura cum suo languore confligit. in tali autem pugna sanitas 
 erit tota uictoria: nec temporaria sanitas, sed aeterna, ubi non 
 solum finiatur hic languor, uerum etiam deinceps nullus 
 oriatur. propter quod adloquitur iustus animam suam et dicit: 
 benedic, anima mea, dominum, et noli obliuisci 
 omnes retributiones eius, qui propitius fit omnibus 
 iniquitatibus tuis, qui sanat omnes languores 
 tuos. propitius fit iniquitatibus, cum peccata dimittit, sanat 
 languores, cum desideria praua compescit; propitius fit iniquitatibus 
 dando indulgentiam, sanat languores dando continentiam. 
 illud factum est in baptismate confitentibus, hoc fit in agone 
 certantibus, in quo a nobis noster per eius adiutorium uincendus 
 est morbus. etiam nunc illud fit, quo exaudimur 
 dicentes: dimitte nobis debita nostra; hoc autem, cum 
 exaudimur dicentes: ne nos inferas in temptationem. 
 unusquisque enim temptatur, sicut ait Iacobus apostolus, 
 a concupiscentia sua abstractus et inlectus. contra 
 quod uitium medicinale poscitur adiutorium ab illo, qui potest 
 omnes huiusce modi languores sanare, non a nobis alienae 
 separatione, sed in nobis nostrae reparatione naturae. unde 
 et praedictus apostolus non ait: unusquisque temptatur 
 a concupiscentia, sed addidit: sua, ut qui hoc audit

 

 
 
 
 intellegat quomodo clamare debeat: ego dixi, domine, 
 miserere mei, sana animam meam, quoniam peccaui 
 tibi. non enim sanatione indiguisset, nisi se ipsa peccando uitiasset, 
 ut aduersus eam sua caro concupisceret, id est ipsa 
 sibimet ipsi ex ea parte qua in carne infirmata est repugnaret.

Caro enim nihil nisi per animam concupiscit; 
 sed concupiscere caro aduersus spiritum dicitur, quando anima 
 carnali concupiscentia spiritui reluctatur. totum hoc nos sumus. 
 et caro ipsa, quae discedente anima moritur, nostra pars infirma 
 est, non fugienda dimittitur, sed recipienda reponitur nec recepta 
 ulterius relinquetur. seminatur autem corpus animale, 
 resurget corpus spiritale. tunc iam caro nihil concupiscet 
 aduersus spiritum, quando et ipsa spiritalis uocabitur, quoniam 
 spiritui non solum sine ulla repugnantia, uerum etiam sine 
 ulla corporalis alimenti indigentia in aeternum uiuificanda 
 subdetur. haec igitur duo, quae nunc inuicem aduersantur in 
 nobis, quoniam in utroque nos sumus, ut concordent oremus 
 et agamus. non enim alterum eorum putare debemus inimicum, 
 sed uitium, quo caro concupiscit aduersus spiritum: quod 
 sanatum nec ipsum erit et substantia utraque salua erit et 
 in utraque nulla pugna erit. audiamus apostolum. scio, inquit, 
 quia non habitat in me, hoc est in carne mea, bonum. 
 hoc utique ait, quia uitium carnis in re bona non est bonum: 
 quod cum esse destiterit, caro erit, sed iam uitiata uel uitiosa 
 non erit. quam tamen ad nostram pertinere naturam idem 
 doctor ostendit prius dicendo: scio, quia non habitat in

 

 

 
 
 
 me, quod ut exponeret, addidit: hoc est in carne mea. 
 bonum. se itaque dicit esse carnem suam. non ergo ipsa 
 est inimica nostra; et quando eius uitiis resistitur, ipsa amatur, 
 quia ipsa curatur. nemo enim umquam carnem suam 
 odio habuit, sicut ipse apostolus dicit. et alio loco ait: 
 igitur ipse ego mente seruio legi dei, carne autem 
 legi peccati. audiant qui aures habent: igitur ipse ego, ego 
 mente, ego carne; sed mente seruio legi dei, carne autem 
 legi peccati. quo modo carne legi peccati? numquid 
 concupiscentiae consentiendo carnali? absit; sed motus desideriorum 
 illic habendo, quos habere nolebat et tamen habebat. 
 sed eis non consentiendo mente seruiebat legi dei et tenebat 
 membra, ne fierent arma peccati.

Sunt ergo in nobis desideria mala, quibus non consentiendo 
 non uiuimus male; sunt in nobis concupiscentiae peccatorum, 
 quibus non oboediendo non perficimus malum, sed eas 
 habendo nondum perficimus bonum. utrumque ostendit apostolus, 
 nec bonum hic perfici, ubi malum sic concupiscitur. nec 
 malum hic perfici, quando tali concupiscentiae non oboeditur. 
 illud quippe ostendit, ubi ait: uelle adiacet mihi, perficere 
 autem bonum non; hoc uero, ubi ait: spiritu 
 ambulate et concupiscentias carnis ne perfeceritis. 
 neque enim ibi dicit non sibi adiacere facere bonum, sed 
 perficere; neque hic dicit: concupiscentias carnis ne

 

 
 
 
 habueritis, sed ne perfeceritis. fiunt itaque in nobis concupiscentiae 
 malae, quando id quod non licet libet; sed non 
 perficiuntur, cum legi dei mente seruiente libidines continentur. 
 et bonum fit, cum id, quod male libet, uincente bona delectatione 
 non fit; sed boni perfectio non inpletur, quamdiu legi 
 peccati carne seruiente libido inlicit et quamuis contineatur, 
 tamen mouetur. non enim opus esset ut contineretur, si non 
 moueretur. erit quandoque etiam perfectio boni, quando consumptio 
 mali: illud summum, hoc erit nullum. quod si in 
 ista mortalitate sperandum putamus, fallimur. tunc enim erit, 
 quando mors non erit; et ibi erit, ubi uita aeterna erit. in 
 illo enim saeculo et in illo regno erit bonum summum, malum 
 nullum, quando erit et ubi erit sapientiae amor summus, continentiae 
 labor nullus. non igitur mala est caro, si malo careat, 
 id est uitio, quo uitiatus est homo, non factus male, sed ipse 
 faciens. ex utraque enim parte, id est anima et corpore a bono 
 deo factus bonus ipse fecit malum, quo factus est malus. a 
 cuius mali reatu iam etiam solutus per indulgentiam, ne leue 
 existimet esse quod fecit, adhuc cum suo uitio pugnat per 
 continentiam. absit autem, ut insint ulla uitia in illa quae 
 futura est pace regnantibus, quandoquidem in isto bello cotidie 
 minuuntur in proficientibus non peccata solum, sed ipsae 
 quoque concupiscentiae, cum quibus non consentiendo confligitur 
 et quibus consentiendo peccatur.

Quod ergo caro concupiscit aduersus spiritum, quod 
 non habitat in carne nostra bonum, quod lex in membris

 
 
 
 nostris repugnat legi mentis, non est duarum naturarum ex 
 contrariis principiis facta conmixtio, sed unius aduersus se 
 ipsam propter peccati meritum facta diuisio. non sic fuimus 
 in Adam, antequam natura suo deceptore audito ac secuto 
 suum contempsisset atque offendisset auctorem; non est ista 
 prior uita creati hominis, sed posterior poena damnati. ex qua 
 damnatione per Iesum Christum gratia liberati cum poena 
 sua dimicant liberi nondum salute plena, sed iam pignore 
 salutis accepto; non liberati autem et peccatis rei sunt et 
 suppliciis inplicati. post hanc uero uitam reis manebit in aeternum 
 poena pro culpa; liberis non remanebit in aeternum nec 
 culpa nee poena; sed permanebunt in aeternum substantiae bonae 
 spiritus et caro, quas deus bonus et inmutabilis bonas, quamuis 
 mutabiles, condidit. permanebunt autem in melius commutatae, 
 numquam in deterius iam mutandae consumpto penitus omni 
 malo, et quod homo fecit iniuste et quod passus est iuste. 
 quibus duobus mali generibus omnino pereuntibus, quorum 
 unum est praecedentis iniquitatis, alterum consequentis infelicitatis, 
 erit hominis sine ulla prauitate uoluntas recta. ibi 
 omnibus erit clarum atque perspicuum, quod nunc a fidelibus 
 multis creditur, a paucis intellegitur, malum non esse substantiam, 
 sed sicut uulnus in corpore ita substantia, quae 
 se ipsam uitiauit, esse coepisse peste inchoata atque ibi esse 
 desinere sanitate perfecta. omni ergo malo exorto a nobis et 
 perdito in nobis, bono etiam nostro usque ad culmen felicissimae 
 incorruptionis et inmortalitatis aucto atque perfecto

 
 
 
 qualis erit utraque nostra substantia? quandoquidem nunc in 
 ista corruptione et mortalitate, cum adhuc corpus corruptibile 
 adgrauat animam et, quod apostolus dicit: 
 corpus mortuum est propter peccatum, tale tamen 
 testimonium perhibet idem ipse carni nostrae, id est parti 
 nostrae infirmae atque terrenae, ut dicat, quod paulo ante 
 commemoraui: nemo enim umquam carnem suam odio 
 habet, statimque subiungat: sed nutrit et fouet eam, 
 sicut et Christus ecclesiam.

Quo igitur, non dico, errore, sed prorsus furore 
 Manichaei carnem nostram nescio cui fabulosae genti tribuunt 
 tenebrarum, quam uolunt suam sine ullo initio malam semper 
 habuisse naturam, cum uerax doctor uiros diligere uxores 
 suas exemplo suae carnis hortetur, quos ad hoc ipsum Christi 
 quoque et ecclesiae hortatur exemplo? totus denique ipse 
 apostolicae epistulae locus ualde ad rem pertinens recordandus 
 est. uiri, inquit, diligite uxores uestras, sicut et 
 Christus dilexit ecclesiam et se ipsum tradidit 
 pro ea, ut eam sanctificaret, mundans lauacro 
 aquae in uerbo, ut exhiberet sibi ipse gloriosam 
 ecclesiam non habentem maculam aut rugam aut 
 aliquid huius modi, sed ut sit sancta et inmaculata. 
 ita, inquit, et uiri debent diligere uxores suas 
 sicut corpora sua. qui diligit uxorem suam, se 
 ipsum diligit. deinde subiunxit, quod iam commemorauimus:

 

 
 
 
 nemo enim umquam carnem suam odio habuit, sed 
 nutrit et fouet eam sicut Christus ecclesiam. quid 
 ad haec dicit inmundissimae inpietatis insania? quid ad haec 
 dicitis, Manichaei? qui nobis uel ex apostolicis litteris duas 
 sine initio naturas, unam boni, alteram mali, conamini inducere 
 et apostolicas litteras, quae uos ab ista sacrilega peruersitate 
 corrigant, non uultis audire. sicut legitis: caro 
 concupiscit aduersus spiritum, et: non habitat in 
 carne mea bonum, ita legite: nemo umquam carnem 
 suam odio habet, sed nutrit et fouet eam sicut et 
 Christus ecclesiam. sicut legitis: uideo aliam legem 
 in membris meis repugnantem legi mentis meae, 
 ita legite: sicut Christus dilexit ecclesiam, ita et 
 uiri debent diligere uxores suas sicut corpora 
 sua. nolite in illis sanctae scripturae testimoniis esse insidiosi, 
 in his surdi, et eritis in utrisque correcti. haec enim si 
 accipiatis, ut dignum est, conemini et illa intellegere, ut 
 uerum est.

Tres quasdam copulas nobis insinuauit apostolus: Christum 
 et ecclesiam, uirum et uxorem, spiritum et carnem. 
 horum priora posterioribus consulunt, posteriora prioribus 
 famulantur, omnia bona sunt, ut in eis ordinis pulchritudine 
 quaedam excellenter praeposita, quaedam decenter subiecta 
 custodiunt. uir et uxor quales secum esse debeant, praeceptum 
 accipiunt et exemplum. praeceptum est: mulieres uiris

 

 
 
 
 suis subditae sint sicut domino, quia uir caput 
 est mulieris, et: uiri diligite uxores uestras. 
 exemplum autem datur mulieribus de ecclesia, uiris de Christo. 
 sicut ecclesia, inquit, subdita est Christo, ita et 
 mulieres uiris suis in omnibus. similiter et uiris dato 
 praecepto, ut uxores suas diligant, adiecit exemplum: sicut 
 Christus dilexit ecclesiam. sed uiros et a re inferiore 
 adhortatus est, id est a corpore suo, non tantum a superiore, 
 id est a domino suo. non enim solum ait: uiri diligite 
 uxores uestras, sicut Christus dilexit ecclesiam, 
 quod est a superiore, uerum etiam dixit: uiri debent diligere 
 uxores suas sicut sua corpora, quod est ab inferiore: 
 quia et superiora et inferiora bona sunt omnia. nec 
 tamen mulier a corpore uel carne accepit exemplum, ut ita 
 esset subdita uiro, sicut spiritui caro; sed aut consequenter 
 apostolus intellegi uoluit, quod dicere praetermisit, aut forte 
 quia caro concupiscit aduersus spiritum in huius uitae mortalitate 
 atque languore, ideo de illa noluit mulieri exemplum 
 subiectionis adhibere. uiris autem ideo uoluit, quia, etsi concupiscit 
 spiritus aduersus carnem, etiam in hoc ipso consulit 
 carni, non sicut caro concupiscens aduersus spiritum nec 
 spiritui consulit tali repugnatione nec sibi. non tamen ei spiritus 
 bonus siue eius naturam per prouidentiam nutriendo ac 
 fouendo siue eius uitiis per continentiam resistendo consuleret,

 

 
 
 
 nisi utraque substantia utriusque artificem deum etiam decore 
 sui huius ordinis indicaret. quid est ergo, quod uos uera 
 dementia et christianos esse iactatis et contra scripturas 
 Christianas oculis clausis uel potius extinctis tanta peruersitate 
 contenditis, et Christum asserentes in falsa carne apparuisse 
 mortalibus et ecclesiam in anima ad Christum, in 
 corpore ad diabolum pertinere et sexum uirilem atque muliebrem 
 diaboli opera esse, non dei et spiritui carnem tamquam 
 malam substantiam bonae substantiae cohaerere?

Si parum uobis uidentur respondere, quae de apostolicis 
 commemorauimus litteris, audite adhuc alia, si aures 
 habetis. quid de carne Christi dicit insanissimus Manichaeus? 
 quod non fuerit uera, sed falsa. quid ad - haec dicit beatus 
 apostolus? memor esto Christum Iesum resurrexisse 
 a mortuis ex semine Dauid secundum euangelium 
 meum. et ipse Iesus Christus, palpate, inquit, et uidete, 
 quia spiritus carnem et ossa non habet, sicut me 
 uidetis habere. quomodo est in eorum doctrina ueritas, 
 quae id praedicat, quod in carne Christi erat falsitas? quomodo 
 in Christo non erat ullum malum, in quo erat tam 
 grande mendacium? quia uidelicet hominibus nimium mundis 
 malum est caro uera et non est malum falsa pro uera; malum

 

 
 
 
 est caro uera nascentis ex Dauid semine et non est malum 
 lingua falsa dicentis: palpate et uidete quia spiritus 
 ossa et carnem non habet, sicut me uidetis habere! 
 de ecclesia quid dicit deceptor hominum in mortifero errore? 
 quod ex parte animarum pertineat ad Christum, ex parte 
 corporum ad diabolum. quid ad haec dicit doctor gentium in 
 fide et ueritate? nescitis, inquit, quia corpora uestra 
 membra sunt Christi? de sexu masculi et feminae quid 
 dicit filius perditionis? quod uterque sexus non ex deo sit, 
 sed ex diabolo. quid ad haec dicit uas electionis? sicut, inquit, 
 mulier ex uiro ita et uir per mulierem, omnia 
 autem ex deo. de carne quid dicit per Manichaeum spiritus 
 inmundus? quod sit mala substantia nec dei, sed inimici 
 creatura. quid ad haec dicit per Paulum spiritus sanctus? 
 sicut enim corpus unum est, inquit, et membra habet 
 multa, omnia autem membra corporis cum sint multa, 
 unum est corpus, ita et Christus. et paulo post. posuit, 
 inquit, deus membra, singulum quodque eorum in corpore 
 prout uoluit. item paulo post. deus, inquit, temperauit 
 corpus, ei cui deerat maiorem honorem dans, 
 ut non essent scissurae in corpore, sed idem ipsum 
 ut pro inuicem sollicita sint membra. et siue patitur 
 unum membrum, compatiuntur omnia membra; siue 
 glorificatur unum membrum, congaudent omnia

 

 
 
 
 membra. quomodo est mala caro, quando ipsae animae pacem 
 membrorum eius ut imitentur, monentur? quomodo est inimici 
 creatura, quando ipsae animae, quae corpora regunt, ut 
 inter se inimicitiarum scissuras non habeant, exemplum de 
 membris corporis sumunt, ut quod praestitit deus corpori per 
 naturam ament et ipsae habere per gratiam? merito ad Romanos 
 cum scriberet, obsecro, inquit, uos, fratres, per 
 misericordiam dei, ut exhibeatis corpora uestra hostiam 
 uiuam, sanctam, deo placentem. sine causa non 
 tenebras lucem et lucem tenebras esse contendimus, si hostiam 
 uiuam, sanctam, deo placentem de gentis tenebrarum corporibus 
 exhibemus.

Sed, inquiunt, quomodo caro per quandam similitudinem 
 comparatur ecclesiae? numquid ecclesia concupiscit 
 aduersus Christum, cum idem apostolus dixerit: ecclesia 
 subdita est Christo? plane subdita est Christo ecclesia, 
 quia ideo spiritus concupiscit aduersus carnem, ut ex omni 
 parte Christo subdatur ecclesia; caro autem concupiscit aduersus 
 spiritum, quia nondum pacem, quae perfecta promissa 
 est, accepit ecclesia. ac per hoc ecclesia subdita est Christo 
 ex pignore salutis et caro concupiscit aduersus spiritum ex 
 infirmitate languoris. neque enim non ecclesiae membra erant 
 idem, quibus ista dicebat: spiritu ambulate et desideria 
 carnis ne perfeceritis. caro enim concupiscit aduersus 
 spiritum et spiritus aduersus carnem; haec enim sibi

 

 
 
 
 inuicem aduersantur, ut non ea quae uultis faciatis. 
 haec utique ecclesiae dicebantur, quae si Christo subdita non 
 esset, non in ea spiritus aduersus carnem per continentiam concupisceret. 
 propter quod poterant concupiscentias carnis non perficere, 
 sed carne concupiscente aduersus spiritum non poterant 
 ea facere, quae uolebant, id est etiam ipsas carnis concupiscentias 
 non habere. deinde cur non confiteamur in hominibus spiritalibus 
 ecclesiam Christo subditam, in carnalibus autem adhuc 
 concupiscere aduersus Christum? an aduersus Christum non concupiscebant, 
 quibus dicebatur: diuisus est Christus? et: non 
 potui loqui uobis quasi spiritalibus, sed quasi carnalibus, 
 tamquam paruulis in Christo. lac uobis potum 
 dedi, non escam; nondum enim poteratis. sed ne nunc 
 quidem potestis; adhuc enim estis carnales. cum 
 enim sint in uobis aemulatio et contentio, nonne 
 carnales estis? aduersus quem concupiscit aemulatio et 
 contentio nisi aduersus Christum? has enim carnis concupiscentias 
 Christus in suis sanat, sed in nullis amat. unde 
 sancta ecclesia quamdiu habet etiam membra talia, nondum 
 est sine macula et ruga. huc accedunt et illa peccata, pro 
 quibus cotidiana uox totius ecclesiae est: dimitte nobis 
 debita nostra. a quibus ne spiritales putaremus alienos, 
 non quicumque carnalium nec ipsorum quicumque spiritalium, 
 sed qui super pectus domini discumbebat et quem prae ceteris 
 diligebat, si dixerimus, inquit, quia peccatum non

 

 
 
 
 habemus, nos ipsos decipimus, et ueritas in nobis non 
 est. in omni autem peccato, plus in maiore, minus in minore. 
 tamen contra iustitiam concupiscitur. et de Christo scriptum 
 est: qui factus est nobis sapientia a deo et iustitia 
 et sanctificatio et redemptio. in omni igitur peccato 
 contra Christum sine dubio concupiscitur; sed qui sanat 
 omnes languores nostros, cum perduxerit ecclesiam ad 
 promissam languoris sanitatem, tunc in nullo membrorum 
 eius quamlibet minima erit ulla macula aut ruga; tunc nullo 
 modo caro aduersus spiritum concupiscet, et ideo nulla erit 
 causa, cur aduersus carnem etiam spiritus concupiscat; tunc 
 finem accipiet omnis haec pugna, tunc ambarum substantiarum 
 erit summa concordia, tunc usque adeo ibi nullus erit carnalis, 
 ut etiam ipsa caro sit spiritalis. quod ergo nunc agit 
 cum carne sua quisque secundum Christum uiuens, cum et 
 concupiscit aduersus eius malam concupiscentiam, quoniam 
 sanandam continet, quam nondum sanatam tenet, et tamen 
 eius bonam nutrit fouetque naturam, quoniam nemo umquam 
 carnem suam odio habet: hoc etiam Christus agit cum 
 ecclesia, quantum fas est comparare minora maioribus. nam 
 et correptionibus eam reprimit, ne inpunitate inflata dissiliat, 
 et consolationibus erigit, ne grauata infirmitate succumbat. 
 hinc est illud apostoli: si enim nos ipsos iudicaremus,

 

 
 
 
 non iudicaremur; cum iudicamur autem, a domino 
 corripimur, ne cum hoc mundo damnemur, et illud in 
 psalmo: secundum multitudinem dolorum meorum in 
 corde meo consolationes tuae iucundauerunt animam 
 meam. tunc ergo speranda est carnis nostrae sine ulla repugnatione 
 perfecta sanitas, quando erit ecclesiae Christi sine 
 ullo timore certa securitas.

Haec aduersus Manichaeos fallaciter continentes 
 pro ueraci continentia disputare suffecerit, ne continentiae 
 fructuosus et gloriosus labor partem infirmam nostram, id 
 est corpus, quando ab inmoderatis uel inlicitis uoluptatibus 
 cohibet et refrenat, non salubriter castigare, sed insectari 
 credatur hostiliter. corpus quippe ab anima est quidem natura 
 diuersum, sed non est a natura hominis alienum. non enim 
 animus constat ex corpore; sed tamen homo ex animo constat 
 et corpore: et utique deus quem liberat, totum hominem 
 liberat. unde totum hominem etiam ipse saluator suscepit, 
 dignatus in nobis totum liberare quod fecit. qui contra istam 
 sentiunt ueritatem, quid eis prodest libidines continere? si 
 tamen aliquas continent. quid in eis per continentiam potest 
 fieri mundum, quorum continentia talis inmunda est? quae 
 nec continentia nominanda est. sentire quippe quod sentiunt, 
 uirus est diaboli; continentia uero munus est dei. sicut autem 
 non omnis, qui aliquid patitur aut quoslibet dolores tolerantissime 
 patitur, habet eam uirtutem, quae similiter dei munus

 

 
 
 
 est et patientia nuncupatur â€” multi enim tolerant multa 
 tormenta, ne in suis criminibus prodant aut male sibi conscios 
 aut se ipsos; multi pro explendis ardentissimis libidinibus 
 et obtinendis uel non relinquendis eis rebus, quibus uinculo 
 praui amoris obstricti sunt; multi pro diuersis et perniciosis, 
 quibus uehementer tenentur, erroribus: quos omnes 
 absit ut dicamus ueram habere patientiam â€” ita non omnis, 
 qui aliquid continet uel ipsas etiam carnis aut animi libidines 
 mirabiliter continet, istam continentiam, de cuius utilitate et 
 decore disserimus, habere dicendus est. quidam enim, quod 
 mirum dictu uideri potest, per incontinentiam continent â€” 
 uelut si se mulier contineat a marito, quia hoc iurauit adultero 
 â€” quidam per iniustitiam â€” uelut si miscendi sexus 
 non reddat coniux coniugi debitum, quia ipse uel ipsa iam 
 potest uincere talem corporis adpetitum â€” item quidam continent 
 decepti fide falsa et uana sperantes, uana sectantes: in 
 quibus sunt omnes haeretici et quicumque sub nomine religionis 
 aliquo errore falluntur. quorum continentia uera esset, 
 si esset et fides uera; cum uero illa propterea nec fides sit 
 appellanda, quia falsa est, sine dubio et ista continentiae 
 nomine indigna est. numquid enim continentiam, quam munus 
 dei uerissime dicimus, dicturi sumus esse peccatum? absit 
 a cordibus nostris tam detestanda dementia. beatus autem 
 apostolus ait: omne, quod non est ex fide, peccatum 
 est. quae igitur non habet fidem, nec continentia nominanda 
 est.

Sunt etiam, qui aperte malignis seruiendo daemonibus 
 a corporis uoluptatibus continent, ut per eos expleant nefarias 
 uoluptates, quarum inpetum ardoremque non continent. unde 
 ut aliquid dicam et cetera propter sermonis longitudinem 
 taceam, quidam etiam non adtingunt uxores suas, dum quasi 
 mundi per magicas artes peruenire ad uxores moliuntur alienas. 
 o mirabilem continentiam, immo uero nequitiam atque inmunditiam 
 singularem! si enim uera esset continentia, magis 
 ab adulterio quam propter adulterium perpetrandum carnis 
 concupiscentia debuit a coniugio continere. hanc quippe concupiscentiam 
 carnis relaxare solet continentia coniugalis eiusque 
 frenis hactenus moderamen inponere, ut nec in ipso 
 coniugio inmoderata licentia diffluatur, sed custodiatur modus, 
 aut infirmitati coniugis debitus, cui hoc non secundum imperium 
 praecipit, sed secundum ueniam concedit apostolus, 
 aut filiis procreandis accommodatus, quae una fuit causa 
 miscendae inuicem carnis et patribus quondam et matribus 
 sanctis. id autem faciens continentia, id est moderans et 
 quodam modo limitans in coniugibus carnis concupiscentiam 
 et eius inquietum atque inordinatum motum certis quodam 
 modo finibus ordinans bene utitur hominis malo, quem facit 
 et uult perficere bonum, sicut deus utitur etiam hominibus 
 malis propter eos, quos perficit bonos.

Absit ergo, ut continentiam, de qua scriptura 
 dicit: et hoc ipsum erat sapientiae scire, cuius esset 
 hoc donum, etiam eos habere dicamus,.qui continendo uel

 

 

 

 
 
 
 erroribus seruiunt uel aliquas minores cupiditates ideo uincunt, 
 ut alias expleant, quarum granditate uincuntur. ea uero, 
 quae uera est desuper ueniens continentia, non aliis malis 
 mala premere alia, sed bonis mala sanare uult omnia. cuius 
 ut breuiter complectar actionem, omnibus prorsus delectationibus 
 concupiscentiae, quae aduersantur delectationi sapientiae, 
 cohercendis atque sanandis inuigilat officium continentiae. 
 unde angustius eam sine dubitatione metiuntur, qui solas 
 libidines corporis cohibere definiunt; melius profecto illi, qui 
 non addunt corporis, sed generaliter libidinem siue cupiditatem 
 regendam dicunt ad continentiam pertinere. quae cupiditas in 
 uitio ponitur nec tantum est corporis, uerum et animi. etenim 
 si corporis cupiditas est in fornicationibus et ebrietatibus, 
 numquid inimicitiae, contentiones, aemulationes, postremo 
 animositates in corporis uoluptatibus, ac non potius 
 in animi motibus et perturbationibus exercentur? carnis 
 tamen opera haec omnia nuncupauit apostolus, siue quae 
 ad animum siue quae ad carnem proprie pertinerent,. ipsum 
 scilicet hominem nomine carnis appellans. opera quippe hominis 
 sunt, quae non dicuntur dei, quoniam homo, qui haec agit. 
 secundum se ipsum uiuit, non secundum deum, in quantum 
 haec agit. sunt autem alia opera hominis, quae magis dicenda 
 sunt dei. deus est enim, inquit apostolus, qui operatur 
 in uobis et uelle et operari pro bona uoluntate. 
 inde est et illud: quotquot enim spiritu dei aguntur, 
 hi filii sunt dei.

Spiritus itaque hominis adhaerens spiritui dei concupiscit 
 aduersus carnem, id est aduersus se ipsum, sed pro se 
 ipso, ut motus illi siue in carne siue in anima secundum 
 hominem, non secundum deum, qui sunt adhuc per adquisitum 
 languorem, continentia cohibeantur propter adquirendam salutem, 
 ut homo non secundum hominem uiuens iam possit 
 dicere: uiuo autem iam non ego, uiuit uero in me 
 Christus. ubi enim non ego, ibi felicius ego, ut, quando 
 secundum hominem reprobus ullus motus exsurgit, cui non 
 consentit qui mente legi dei seruit, dicat etiam illud: iam 
 non ego operor illud. talibus quippe et illa dicuntur, 
 quae sicut eorum socii participesque debemus audire: si 
 consurrexistis cum Christo, quae sursum sunt 
 quaerite, ubi Christus est.in dextera dei sedens; 
 quae sursum sunt sapite, non quae super terram. 
 mortui enim estis, et uita uestra abscondita est 
 cum Christo in deo; cum Christus apparuerit, uita 
 uestra, tunc et uos cum illo apparebitis in gloria. 
 quibus loquatur intellegamus, immo uero adtentius audiamus. 
 nam quid hoc planius! quid apertius! eis certe loquitur, qui 
 consurrexerunt cum Christo, nondum utique carne, sed mente, 
 quos et mortuos dicit et magis hinc uiuos; nam uita uestra, 
 inquit, abscondita est cum Christo in deo. talium mor- . 
 tuorum uox est: uiuo autem iam non ego, uiuit uero 
 in me Christus. quorum ergo uita erat abscondita in deo,

 

 
 
 
 admonentur et exhortantur, ut membra sua mortificent, quae 
 sunt super. terram. id enim sequitur: mortificate ergo 
 membra uestra, quae sunt super terram. et ne quisquam 
 nimis tardus membra ista uisibilia corporis mortificanda putaret 
 a talibus, continuo quid dicat aperiens, fornicationem, 
 inquit, inmunditiam, perturbationem, concupiscentiam 
 malam et auaritiam, quae est idolorum seruitus. 
 itane uero credendum est, quod isti, qui iam mortui erant 
 eorumque uita abscondita erat cum Christo in deo, adhuc 
 fornicabantur, adhuc in moribus inmundis operibusque uiuebant, 
 adhuc perturbationibus concupiscentiae malae atque 
 auaritiae seruiebant? quis demens ista de talibus senserit? 
 quid ergo uult ut mortificent, opere scilicet continentiae, nisi 
 motus ipsos adhuc in sua quadam interpellatione sine nostrae 
 mentis consensione, sine membrorum corporalium operatione 
 uiuentes? et quomodo isti mortificantur opere continentiae, 
 nisi cum eis mente non consentitur nec exhibentur eis arma 
 corporis membra et, quod est maius atque uigilantia continentiae 
 maiore curandum, ipsa etiam nostra cogitatio, quamuis 
 eorum quodam modo suggestione et quasi susurratione 
 tangatur, tamen ab eis ne oblectetur auertitur et ad superna 
 delectabilius cogitanda conuertitur, ad hoc ea nominans in 
 sermonibus, ne habitetur in eis, sed fugiatur ab eis? quod 
 fit, si efficaciter audiamus ipso adiuuante, qui haec per apostolum 
 praecipit: quae sursum sunt quaerite, ubi Christus 
 est in dextera dei sedens; quae sursum sunt 
 sapite, non quae super terram.

Cum autem mala illa commemorasset, adiunxit

 

 
 
 
 atque ait: propter quae uenit ira dei in filios infidelitatis. 
 utique salubriter terruit, ne putarent fideles propter 
 solam fidem suam, etiamsi in his malis uiuerent, se posse 
 saluari apostolo Iacobo contra istum sensum uoce manifestissima 
 reclamante ac dicente: si fidem quis dicat se habere, 
 opera autem non habeat, numquid poterit fides saluare 
 eum? unde et hic doctor gentium propter illa mala 
 uenire iram dei dixit in filios infidelitatis. cum autem dicit: 
 in quibus et uos aliquando ambulastis, cum uiueretis 
 in illis, satis ostendit, quod in illis iam non uiuant. his 
 quippe mortui erant, ut eorum uita in deo cum Christo esset 
 abscondita. cum ergo iam in illis non uiuerent, mortificare 
 iam talia iubebantur. ipsis quippe in eisdem non uiuentibus 
 illa uiuebant, sicut paulo ante iam ostendi, et membra dicebantur 
 ipsorum ea uidelicet uitia, quae in membris eorum 
 habitabant, eo modo locutionis per id quod continet id quod 
 continetur, sicut dicitur: totum forum inde loquitur, cum 
 homines loquantur, qui sunt in foro. ipso locutionis modo in 
 psalmo canitur: omnis terra adoret te, id est: omnes 
 homines, qui sunt in terra.

Nunc autem deponite, inquit, et uos uniuersa et 
 commemorat plura eius modi mala. sed quid est, quod ei non 
 sufficit dicere: deponite uos uniuersa, sed addita coniunctione 
 dixit: et uos? nisi ne propterea se putarent haec

 

 
 
 
 mala -facere atque in eis uiuere inpune, quia fides eorum 
 liberaret eos ab ira, quae uenit in filios infidelitatis ista facientes 
 et in eis sine fide uiuentes. deponite, inquit, et uos illa 
 mala, propter quae uenit ira dei in filios infidelitatis nec 
 uobis eorum inpunitatem propter fidei meritum promittatis. 
 non autem diceret "deponite eis, qui iam deposuerant ex 
 ea parte, qua talibus uitiis non consentiebant nec sua membra 
 eis arma peccati dabant, nisi quia in hoc facto est et in hac 
 adhuc operatione uersatur, quamdiu mortales sumus, uita 
 sanctorum. dum enim spiritus concupiscit aduersus carnem, 
 haec magna intentione res agitur, delectationibus prauis, libidinibus 
 inmundis, motibus carnalibus atque turpibus suauitate 
 sanctitatis, amore castitatis, spiritali uigore et continentiae 
 decore resistitur: sic deponuntur ab eis qui mortui sunt eis 
 nec consentiendo uiuunt in eis, sic, inquam, deponuntur, dum 
 continuata continentia, ne resurgant, premuntur. quisquis quasi 
 securus ab hac eorum depositione cessauerit, ilico in arcem 
 mentis prosilient eamque inde ipsa deponent atque in suam 
 redigent seruitutem turpiter deformiterque captiuam. tunc 
 regnabit peccatum in hominis mortali corpore ad oboediendum 
 desideriis eius; tunc sua membra exhibebit arma iniquitatis 
 peccato et erunt nouissima illius peiora prioribus. 
 multo enim est tolerabilius certamen huius modi non coepisse 
 quam coeptum reliquisse conflictum et factum ex bono

 

 
 
 
 proeliatore uel etiam ex uictore captiuum. unde dominus non ait: 
 qui coeperit, sed: qui perseuerauerit usque in finem, 
 hic saluus erit.

Siue autem ne uincamur acriter confligentes siue aliquotiens 
 uel etiam insperata uel inopinata facilitate uincentes 
 ei, qui nobis dat continentiam, demus gloriam. meminerimus 
 quendam iustum dixisse in abundantia sua: non mouebor 
 in aeternum, demonstratumque illi esse quam temere hoc 
 dixerit, tamquam suis uiribus tribuens, quod ei desuper praestabatur. 
 hoc autem ipso confitente didicimus; mox enim 
 adiunxit: domine, in uoluntate tua praestitisti decori 
 meo uirtutem; auertisti autem faciem tuam, et factus 
 sum conturbatus. per medicinalem prouidentiam paululum 
 desertus est a rectore, ne per exitialem superbiam ipse desereret 
 rectorem. siue ergo hic, ubi cum uitiis nostris domandis 
 minuendisque confligimus, siue ibi, quod in fine futurum est, 
 ubi omni hoste quia omni peste carebimus, id nobiscum salubriter 
 agitur, ut qui gloriatur, in domino glorietur.