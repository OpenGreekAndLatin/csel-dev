Fausto presbytero insulano Eucherius episcopus.

Hierusolimitanae urbis situm atque ipsius Iudaeae, ut mihi 
 uel relatione cognitus erat uel lectione conpertus, breuiter 
 amplexus sum breui et ipsum praefatione indicans, quia opusculo 
 non diffuso nequaquam esse diffusam praefationem decet. 
 Vale in Christo, decus et praesidium meum.

Hierusalem ab Aelio Adriano Aelia uocitatur, nam post 
 subuersionem Titi conditoris Aelii nomen cum opere suscepit. 
 Natura loci edita adeuntibus eam qualibet ex parte haut dubie 
 ascendendum erit, diutino quippe, sed molli tractu adsurgit. 
 Situs ipse urbis paene in orbem circumactus est non paruo 
 murorum ambitu, quo etiam montem Sion quondam uicinum 
 iam intra se recipit, qui a meridie positus pro arce urbi 
 supereminet. Maior ciuitatis pars infra montem iacet in planitie 
 humilioris collis sita.

Mons Sion latere uno, quod aquilonem respicit, clericorum 
 religiosorumque habitationibus sequestratur, cuius in uertice

 
 
 
 planitiem monachorum cellulae obtinuerunt ecclesiam circumdantes, 
 quae illic fertur ab apostolis fundata pro loci resurrectionis 
 dominicae reuerentia, eo quod ibi promisso quondam 
 per Dominum paracleto repleti sunt spiritu.

Celebriores tres sunt portarum exitus, unus ab occasu, 
 alter ab oriente, tertius a septentrione ingressis a septentrionali 
 parte urbem.

Primum de locis sanctis pro conditione platearum deuertendum 
 est ad basilicam, quae Martyrium appellatur, a Constantino 
 magno cultu nuper extructam. Dehinc cohaerentia ab 
 occasu loca uisuntur Golgotha atque Anastasis; sed Anastasis 
 in loco est resurrectionis, Golgotha uero medius inter Anastasim 
 ac Martyrium locus est dominicae passionis, in quo etiam rupis 
 apparet illa, quae quondam ipsam adfixo Domino crucem pertulit. 
 Atque haec tamen extra montem Sion posita cernuntur, quo 
 se ad aquilonem deficiens loci tumor porrexit.

Templum uero in inferiore parte urbis in uicinia muri ab oriente 
 locatum magnificeque extructum quondam miraculum fuit, ex 
 quo parietis unius in ruinis quaedam pinna superest reliquis 
 a fundamentis usque distructis. Paucae illic cisternae in usum

 
 
 
 aquarum ostenduntur in ea parte ciuitatis, quae ad septentrionem 
 tenditur.

Vicina templo Bethsaida piscina gemino apparet insignis 
 lacu, quorum alter hibernis plerumque impletur imbribus, alter 
 rubris est discolor aquis.

Ab ea fronte montis Sion, quae praerupta rupe orientalem 
 plagam spectat, intra muros atque ad radices collis fons Siloa 
 prorumpit, qui alternante aquarum accessu in meridiem fiuit. 
 Iuxta murum Hierusalem uel templi ab oriente Geennon occurrit, 
 quae uallis Iosaphat uocatur, a septentrione in austrum 
 porrecta, per quam Cedron torrens, si quando pluuiarum aquas 
 recipit, decurrit.

Circumiecta Hierusolimitanae urbis aspera ac montuosa cernuntur, 
 quae etiam montem Oliueti mille a se discretum 
 passibus in orientem prospectat. Duae in eo ecclesiae celeberrimae 
 habentur, una in eo fundata loco, in quo Dominus 
 ad discipulos habuisse sermonem, alia in illo loco, de quo in 
 caelum ascendisse traditur.

Sex milibus ab Hierusolima Bethlem in meridiano latere 
 secedit, quae humili muro et absque turribus angustissimo 
 spatio circumdatur, ubi praesepe Domini exornatum insuper 
 argento atque auro fulgenti cella ambitur.

Hiericho uero ab Hierusolima in orientem aestiuum decem 
 et octo milibus excurrit. Iordanis quoque ab eadem caeli parte 
 ludaeae terrae praetenditur, quarto et uicesimo lapide ab 
 Aelia separatus, qui primum mare Tiberiadis intersecans atque 
 ex hoc mergens largis deinde ac placide fluentibus aquis in 
 mare mortuum conditur, quod mare Hierusolimam uiginti 
 circiter milibus respicit.

Chebron ciuitas quondam gigantum lapide ferme uicesimo 
 et secundo ab Hierusalem infra meridianam plagam distat.

Mare magnum nusquam uicinius quam circa Ioppen oppidum 
 possidet, quod quadraginta ab ea in occasum aestiuum milibus 
 abest.

Longitudo uerum terrae Iudaeae a Dan usque Bersabee 
 praetenditur ab aquilonali plaga in meridiem producta. Dan 
 quippe uicus exiguus est in exterioribus Iudaeae, quae septentrionalem 
 partem contuentur, in quarto a Paneade miliario 
 Tyrum pergentibus, de quo Iordanis erumpens a loco nomen 
 sortitus est. Ior uero Ebraei fluuium appellant. Ceterum 
 Bersabee, ut supra diximus, ad austrum uergens uicus est 
 maximus uicesimo a Chebron miliario.

Igitur longitudo siue etiam latitudo Iudaeae quanta sit,

 
 
 
 sanctus quoque Hieronymus determinauit in quadam epistola 
 ad Dardanum, de qua nos huic operi, quae necessaria uidebantur, 
 excerpsimus, in qua aduersum Iudaeos de terra repromissionis 
 disserens etiam haec addidit:

"Respondeant mihi, qui hanc terram, quae nunc nobis Christi 
 passione et resurrectione terra repromissionis effecta est, possessam 
 putant a populo Iudaeorum, postquam reuersus est 
 ex Aegypto, quantum possederit; utique a Dan usque ad 
 Bersabe, quae uix centum sexaginta milium spatio in longum 
 tenditur. Neque enim Dauid et Salomonem potentissimos 
 reges exceptis his, quos post uictoriam in amicitiam receperunt, 
 plus tenuisse scriptura testatur. Et hoc dico, ut 
 taceam quinque Palaestinae ciuitates Gazam, Ascalon, Geth, 
 Accaron, Azotum, Idumaeos quoque a meridiana plaga uix XXV 
 ab Hierusolima milibus separatos, Arabes et Agarenos, quos 
 nunc Sarracenos uocant, in uicinia urbis Hierusalem. Pudet 
 dicere latitudinem terrae repromissionis, ne ethnicis occasionem 
 blasphemandi dedisse uideamur. A Ioppe usque ad 
 uiculum nostrum Bethlem XLVI milia sunt; cui succedit uastissima 
 solitudo plena ferocium barbarorum."

Item paulo post: "Quod si obieceris terram repromissionis 
 dici, quae in Numerorum uolumine continetur, a meridie

 

 

 

 
 
 
 maris salinarum per Sina et Cadesbarne usque ad torrentem 
 Aegypti, qui iuxta Rinocoruram mari magno influit, et ad 
 occidentem ipsum mare, quod Palaestinae, Phoenici, Syriae 
 Coelen Ciliciaeque praetenditur, ab aquilone Taurum montem 
 et Zephyrium usque Emath, quae appellatur Epiphania Syriae, 
 ad orientem uero per Antiochiam et lacum Ceneret, quae 
 nunc Tiberias appellatur, et Iordanem, qui mari influit salinarum, 
 quod nunc mortuum dicitur, trans Iordanem autem 
 duarum semis tribuum possessionem, Ruben et Gad et dimidiae 
 tribus Manasse: et ego fatebor haec tibi repromissa, non 
 tradita."

Item postea addidit: "Et mihi in euangelio promittuntur regna 
 caelorum, quae instrumentum uetus omnino non nominat; sed 
 si non fecero, quae praecepta sunt, nequaquam erit culpa in 
 promittente, sed in me, qui promissum accipere non merui. 
 Lege librum Iosue et ludicum, et quantis possessionum angustiis 
 sis coartatus intelleges". Haec Hieronymus, uir in omni scripturarum 
 scientia omnium eruditissimus.

Sed etiam et Iosephus nobilis historicus Iudaeorum situm

 

 
 
 
 totius eius regionis refert, qui utriusque Galilaeae ac Samariae 
 terminos relatione distinguit aut uarias, quae Galilaeae, Syriae 
 et Phoenicae adhaerent disterminantque eam, gentes: a solis 
 occasu Ptolomais territorii sui finibus et mons Carmelus, 
 qui erat ante Galilaeis, nunc uero Tyriorum finibus adsociatus, 
 cui conectitur Gabaa ciuitas, quae quondam Iudaeis causa 
 grauis exitii fuit; ab oriente Hippene et Gadara suis finibus 
 restant. Eadem autem et Gaulanitidi regioni et regno 
 Agrippae confinia praescripta ueteri aeuo fuere. A meridiano 
 latere Scythopolis et Samaria suis utraque excipiunt regionibus 
 nec ultra fluenta Iordanis patiuntur extendi. Septentrionalia 
 eius a dextro latere Tyrus claudit omnisque regio Tyriorum, 
 cuius obiectu Galilaeae spatia definiuntur. Ipsae autem inter 
 se hoc distinguuntur modo, ut quae inferior Galilaea dicitur, 
 ab urbe Tiberiade usque ad urbem, cui nomen Zabulon, supra 
 maritima Ptolomaidis extenta longitudine diffundatur.

Latitudo autem eius a uico Chaloth, qui est in campo maximo, 
 usque ad Bersabe haud dubie deducitur. Unde etiam superiori

 

 
 
 
 Galilaeae aperitur exordium, quoad uici Bacatae fines attingat; 
 ipso autem uico etiam Tyriae terrae fines determinantur. Longitudinis 
 quoque eius initium uicus est t Thoalla, finis Thoalla 
 Iordani finitimus. Hinc intellegi datur, quantum se porrigant 
 spatia Galilaeae superioris, cuius initium Iordanis est, uel eius 
 confinia. Hac igitur suae magnitudinis aestimatione utraque 
 Galilaea distinguitur.

Terra autem pinguis, herbosa, diuerso culturae genere 
 nitens, distincta arboribus, ut quemuis adliciat ad sui gratiam 
 et fugitantem laborum ad studia culturae inuitet atque excitet 
 Denique nulla hic uel exigua terrae portio uacat, frequentatur 
 plerisque inhabitantibus. Crebrae urbes, uici frequentes, multitudo 
 hominum innumerabilis, ut exiguus uicus in suo tractu 
 habeat XV milia inhabitantium.

Item paulo post: "Samaritana quoque regio, inquit, inter 
 Iudaeam ac Galilaeam media iacet, incipiens a uico, cui nomen 
 est Helias, deficiens in terra Acrabatthenorum, natura consimili 
 nec ullo differens a Iudaea. Utraque enim montuosa atque 
 campestris est pro locorum diuersitate, neque tota campis

 
 
 
 diffunditur neque in locis omnibus montium rupibus scinditur, 
 sed utriusque qualitatis habet gratiam. Ad exercitium culturae 
 solubilis terra et mollior eoque frumentis utilis et prope circa 
 fertilitatem soli nulli secunda, maturitate certe fructuum prior 
 omnibus; nam cum adhuc alibi serantur frumenta, istic metuntur. 
 \'Species quoque atque ipsa frumenti natura haud 
 usquam praestantior habetur. Aqua dulcis, decora ad speciem, 
 suauis quoque ad potum, ut secundum elementorum gratiam 
 aestimauerint Iudaei eam promissam patribus terram fluentem 
 mel et lac, cum spoponderit illis resurrectionis praerogatiuam, 
 et utrumque quidem diuina pietas contulerat, si seruassent 
 fidem; sed infidelibus animis utrumque ereptum, hic iugo 
 captiuitatis, illic uinculo peccati. Nemorosa regio et ideo diues 
 pecoris, abundans lactis, denique nusquam sic lacte distenta 
 pecus ubera gerit. Poma siluestria uel insitiua super omnium 
 regionum copias. Referta autem utraque uel Samaria uel Iudaea 
 hominum multitudine, ut mihi uideantur hinc illud interpretati 
 Iudaei, quod scriptum est: Quia nulla erit in his 
 sterilis et infecunda, cum hoc lex de meritorum fecunditate 
 praescripserit et uirtutum fertilitate.

Principium Samariae de Arabiae finibus a uico, cui nomen

 

 
 
 
 Iordanis, finis ab aquilone porrigitur uico Bortheo, latitudo 
 autem Iudaeae a fluuio Iordane usque Ioppen. Incipit enim a 
 fontibus Iordanis et a monte Libano et usque ad Tiberiadis 
 lacum dilatatur. A uico quoque Arfa initium longitudinis eius, 
 quae usque uicum extenditur Iuliadem, in quo Iudaeorum 
 pariter ac Tyriorum communis habitatio.

In medio autem Iudaeae ciuitas Hierusolima quasi umbilicus 
 regionis totius, ut prudentibus placuit, nuncupatur, abundans 
 regio mediterraneis copiis nec fraudata maritimis, quia praetendit 
 usque Ptolomaidem et totum illud mare praetexit littoribus 
 suis. Multae urbes, sed inter omnes Hierusolima eminet, 
 ita ut quasi caput in suo corpore non obumbret sua membra, 
 sed regat atque eis tuitioni sit et pulchritudini."

Hactenus Iosephus, quem idcirco relationi huic inserendum 
 putaui, ut ueritatem studiose inquirentibus maiorem Iudaeus 
 relator de Iudaeae situ fidem faceret.