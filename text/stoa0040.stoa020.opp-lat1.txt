Meministis, fratres, Petiliani Donatistarum Constantiniensis 
 episcopi perparuam epistulae partem in manus nostras 
 aliquando uenisse eique particulae quod responderim scripsisse 
 me ad dilectionem uestram. sed cum postea tota et plena 
 nobis a fratribus qui ibi sunt mitteretur, placuit ei ab exordio 
 respondere, tamquam praesentes ageremus, quemadmodum 
 semper scitis nos cum eis agere uoluisse, ut sine studio contentionis, 
 quid uel ab ipsis uel a nobis dicatur, collata disputatione 
 omnibus appareret. in multorum enim manibus illam 
 epistulam esse didicimus, qui etiam multa ex illa memoriter 
 tenent, aliquid uerum aduersus nos eum dixisse arbitrantes. 
 sed nunc si legere uoluerint quae respondimus, profecto 
 intellegent quid sibi abiciendum et quid tenendum sit. neque 
 enim illa nostra sunt, sicut ipsi possunt considerare, si uelint 
 sine studio partium iudicare; nam de scripturis sanctis ita 
 sunt omnia prolata et probata, ut ea negare non possit nisi qui 
 illarum scripturarum se inimicum esse profitetur. sed de illo 
 opere nostro uideo quid possint dicere illius tam malae causae 
 pertinacissimi defensores, me uidelicet absentis epistulae respondisse, 
 ubi uerba mea ille non audiret quibus continuo

 

 
 
 
 responderet. defendat ergo uerba epistulae suae et, si potest, 
 ostendat responsionibus meis non ea fuisse refutata atque 
 conuicta aut, si hoc non uult, faciat et ipse huic epistulae 
 meae quod ego illi ipsius, cui iam respondi; illam quippe 
 scripsit ad suos, sicut ego hanc ad uos. cui si uelit etiam ipse 
 respondeat.

Quaestio certe inter nos uersatur ubi sit ecclesia, 
 utrum apud nos an apud illos. quae utique una est quam 
 maiores nostri catholicam nominarunt, ut ex ipso nomine 
 ostenderent quia per totum est; \'secundum totum\' enim xa$\' 
 oXov Graece dicitur. haec autem ecclesia corpus Christi est, 
 sicut dicit apostolus: pro corpore eius, quae est eccles 
 i a. unde utique manifestum est eum, qui non est in membris 
 Christi, christianam salutem habere non posse. membra uero 
 Christi per unitatis caritatem sibi copulantur et per eandem 
 capiti suo cohaerent, quod est Christus Iesus. totum igitur, 
 quod annuntiatur de Christo, caput et corpus est. caput est ipse 
 unigenitus Iesus Christus filius dei uiui, ipsesaluatorcorporis, 
 qui mortuus est propter delicta nostra et resurrexit 
 propter iustificationem nostram, corpus eius ecclesia de qua 
 dicitur: ut exhiberet sibi gloriosam ecclesiam, non 
 habentem maculam aut rugam aut aliquid eiusmodi. 
 inter nos autem et Donatistas quaestio est ubi sit hoc corpus, 
 id est ubi sit ecclesia. quid ergo facturi sumus? in uerbis 
 nostris eam quaesituri an in uerbis capitis sui domini nostri 
 Iesu Christi? puto quod in illius potius uerbis eam quaerere 
 debemus, qui ueritas est et optime nouit corpus suum; nouit 
 enim dominus qui sunt eius.

Quae sint autem uerba nostra, in quibus eam quaeri non 
 oportet, aduertite et uidete etiam ibi quid intersit inter nostra

 

 
 
 
 uerba et illorum; et tamen in uerbis nostris ecclesiam quaeri 
 nolumus. quidquid nobis obicimus inuicem de traditione codicum 
 diuinorum, de turificatione, de persecutionibus, uerba 
 nostra sunt. et in talibus quidem nos hunc tenemus modum, 
 ut uel utraque uera esse deputentur, siue quae a nobis siue 
 quae ab ipsis dicuntur, uel utraque falsa, uel nostra uera et 
 sua falsa, uel nostra falsa et sua uera, et in his omnibus 
 nullum crimen esse orbis christiani, cui nos communicamus, 
 ostendimus. si enim uera sunt crimina et quae a nobis in 
 illos et quae ab ipsis in nos dicuntur, faciamus quod ait apostolus: 
 do nan tes nobis met ipsis sicut et deus in Christo 
 donauit nobis, ut maligni homines nec illi, qui forte 
 fuerunt uel sunt apud nos, nec illi, qui uel fuerunt uel sunt 
 apud illos, impediant concordiam nostram et uinculum pacis, 
 uno eorum scelere correcto, quod se frustra separauerunt ab 
 unitate orbis terrarum, cum tales haberent. si autem utraque 
 falsa sunt, siue quae nos illis siue quae illi nobis. obiciunt 
 uel de traditione uel de persecutione innocentium, nullam 
 uideo litis causam, nisi quia est causa ut illi se corrigant, 
 qui se sine causa separauerunt. quodsi nos uera dicimus, quoniam 
 gesta quae proferimus et litteris imperatoris, ad quem 
 tunc et primo scripserunt et postmodum appellauerunt, et totius 
 orbis communione firmamus, quae autem illi dicunt ideo 
 falsa esse conuincuntur, quia ipsis temporibus, cum eadem 
 quaestio uersaretur, optinere causam suam minime potuerunt, 
 maior in eis apparet sacrilegae animositatis furor et animarum 
 innocentium persecutio, quam si solo schismatis crimine tenerentur. 
 et illa quidem tribuant non omnibus sed quibus uoluerint 
 suorum; schisma tamen crimen est omnium. porro si

 

 
 
 
 crimina traditionis et persecutionis uera uolunt esse quae obiciunt 
 et falsa quae obiciuntur a nobis, nec sic purgantur a 
 crimine schismatis; ad quosdam quippe illa pertinere possunt, 
 non ad uniuersum orbem christianum. quem si contagione 
 perisse arbitrantur — omitto dicere quam multa sancti bono 
 pacis etiam cognita mala in hominum congregatione tolerauerint 
 —, illud dico: isti ostendant quomodo eorum contagione 
 non perierint, quos sacrilegos incestatores consecratae pudicitiae 
 feminarum inter se latere siue latuisse uel modo nesciunt 
 uel aliquando nescierunt. profecto dicturi sunt hoc ipso se 
 non contaminatos, quod nescierunt. quomodo ergo contaminatus 
 est orbis, qui adhuc nescit, an uera sint ista quae dicunt? 
 putemus nobis modo probata, modo demonstrata: quid agimus 
 de tot gentibus? deseruntur nescientes; ergo deseruntur innocentes 
 et, cum illud sit nullum crimen illorum, hoc esse 
 incipit sceleratissimum nostrum. an currere debemus et eos 
 docere quod scimus? ut quid hoc? si, ut innocentes sint, innocentes 
 sunt etiam dum nesciunt; non enim mala facta hominum 
 cognoscendo sed cognitis non consentiendo, de incognitis 
 autem non temere iudicando innocentiam custodimus. 
 ac per hoc, ut dixi, innocens est orbis terrarum, qui crimina 
 quae ab istis in quosdam dicuntur, etiamsi uera dicuntur, 
 ignorat; ab his autem innocentibus qui se ipsos separauerunt, 
 eodem ipso crimine separationis et schismatis innocentiam 
 perdiderunt. et modo nos docent uera se dicere in quosdam, 
 ut ab eis nos separent, in quos non habent uera quae 
 dicant.

Hoc enim eis dicit orbis terrarum, quod quidem sermone 
 breuissimum est, sed robustissimum ueritate: Afri nempe inter 
 se episcopi confligebant. si finire inter se obortam dissensionem

 

 
 
 
 non poterant, ut siue per concordiam compositis siue degradatis 
 qui male contenderent hi, qui bonam causam habebant, 
 in communione orbis terrarum per unitatis uinculum permanerent, 
 restabat utique ut episcopi transmarini, qua pars maxima 
 diffundebatur ecclesiae catholicae, de Afrorum collegarum 
 dissensionibus iudicarent, illis uidelicet instantibus, qui malae 
 ordinationis crimen aliis obiciebant. hoc si factum non est, 
 culpa eorum est a quibus fieri debuit, non orbis terrarum qui 
 non ad se perlata nesciuit. si autem factum est, quid peccauerunt 
 ecclesiastici iudices, qui crimina, etiamsi uera et ad se 
 delata, sibi tamen non probata damnare nullo modo debebant? 
 numquid eos mali polluere poterant, qui eis manifestari non 
 poterant? si autem manifestati sunt eis et aliqua uel segnitia 
 uel coniuentia tales a communione remouere noluerunt et peruerso 
 iudicio pro eis etiam dixerunt sententias, quid peccauit 
 orbis terrarum, qui causam illam malos iudices habuisse 
 nesciuit et eos bene iudicasse credidit, de quibus iudicare 
 non potuit? sicut enim reorum scelus, si iudices latuit, non 
 eos utique contaminauit, sic et iudicum scelus, si aliquod fuit, 
 quia orbem terrarum latuit, eum profecto contaminare non 
 potuit. his igitur innocentibus innocenter communicamus hodieque 
 - nescientes, quae tunc acta sint. quapropter etiamsi uera 
 esse quae in quosdam dicunt hodie didicerimus, nulla causa 
 est, cur ab innocentibus qui haec nesciunt recedamus et transeamus 
 ad eos, qui propterea crimine schismatis omnes implicati 
 sunt, quia id fecerunt quod nos facere suadent, ut non 
 exemplo apostolorum toleremus malos, sed exemplo haereticorum 
 deseramus bonos. sed faciamus orbem terrarum, quod fieri 
 non potest, hodie nobiscum ad liquidum posse cognoscere uera 
 esse quorundam scelera, quos isti criminantur: numquid ex hoc 
 innocentior fieri poterit quam erat antequam nosset? sicut

 
 
 
 enim eos maculare non poterant incogniti mali, etiamsi adhuc 
 in hac uita essent, ita qui iam ex hac uita emigrarunt etiam 
 cogniti maculare non possunt. si ergo talis est causa nostra 
 in uerbis nostris de quorundam criminibus, quae alternis nobis 
 obicimus, ut tamen inuicta sit, etiamsi falsa esse quae in quosdam 
 illorum dicimus et uera esse quae in quosdam nostrum 
 dicunt hodie cognoscamus, quid habent quod respondeant, sine 
 illa potius uera sint quae nos dicimus et falsa quae dicunt, 
 siue utraque falsa sint, siue utraque uera sint, quandoquidem 
 et ibi uincuntur quod solum uotis omnibus sibi ut credatur 
 exoptant?

Sed, ut dicere coeperam, non audiamus: \'haec dicis, 
 haec dico\', sed audiamus: haec dicit dominus\'. sunt certe 
 libri dominici, quorum auctoritati utrique consentimus, utrique 
 cedimus, utrique seruimus: ibi quaeramus ecclesiam, ibi discutiamus 
 causam nostram. hic forte dicturi sunt: \'quid quaeris 
 in libris quos ignibus tradidisti?\' ad hoc respondeo: cquid 
 times ne legantur hi libri, si eos ab ignibus custodisti?1 eos 
 certe ille tradidisse credatur, qui eis lectis non consentire 
 conuincitur. aut si forte isti libri ita designant traditorem suum, 
 sicut designauit dominus ludam, legant in eis nominatim et 
 expresse uel Caecilianum uel ordinatores eius eorundem librorum 
 futuros fuisse traditores, et si non eos anathemauero, 
 ipse cum eis iudicer tradidisse. sed neque nos in eis libris 
 inuenimus Maiorini ordinatores designatos esse traditores, quamuis 
 haec aliunde recitemus. auferantur ergo illa de medio, quae 
 aduersus nos inuicem non ex diuinis canonicis libris, sed aliunde 
 recitamus. quodsi nolunt ut auferantur, uideant quia, et 
 si utraque uera sunt, nulla fuit causa separationis illorum, ut 
 eos fugerent quos habebant, et si utraque falsa sunt, nulla fuit 
 causa separationis illorum, ut eos fugerent quos in nullo

 

 
 
 
 crimine repperiebant, et si nostra uera, illa autem falsa sunt, 
 nulla fuit causa separationis illorum, quia potius se corrigere 
 atque in unitate permanere debebant, et si nostra falsa sunt 
 et illa uera sunt, nulla fuit causa separationis illorum, quia 
 innocentem orbem terrarum, cui haec demonstrare uel noluerunt 
 uel non potuerunt, deserere non debebant.

Quaerat fortasse aliquis et dicat mihi: Ccur ergo ista uis 
 auferri de medio, quando communio tua, etiamsi proferantur, 
 inuicta est?\' quia nolo humanis documentis, sed diuinis oraculis 
 sanctam ecclesiam demonstrari. si enim sanctae scripturae 
 in Africa sola designauerunt ecclesiam et in paucis 
 Romae Cutzupitanis uel Montensibus et in domo uel patrimonio 
 unius Hispanae mulieris, quidquid de chartis aliis aliud 
 proferatur, non tenent ecclesiam nisi Donatistae. si in paucis 
 Mauris prouinciae Caesariensis eam sancta scriptura determinat, 
 ad paucis transeundum est. si in paucis Tripolitanis 
 et Byzacenis et prouincialibus, Maximianistae ad eam peruenerunt. 
 si in solis orientalibus, inter Arrianos et Eunomianos et 
 Macedonianos et si qui illic alii sunt requirenda est. quis 
 autem possit singulas quasque haereses enumerare gentium 
 singularum? si autem Christi ecclesia canonicarum scripturarum 
 diuinis et certissimis testimoniis in omnibus gentibus 
 designata est, quidquid attulerint et undecumque recitauerint 
 qui dicunt: ecce hic est Christus, ecce illic, audiamus 
 potius, si oues eius sumus, uocem pastoris nostri dicentis: 
 nolite credere. illae quippe singulae in multis gentibus ubi 
 ista est non inueniuntur, haec autem quae ubique est etiam 
 ubi illae sunt inuenitur. ergo in scripturis sanctis canonicis 
 eam requiramus.

Totus Christus caput et corpus est: caput unigenitus 
 dei filius et corpus eius ecclesia, sponsus et sponsa, duo 
 in carne una. quicumque de ipso capite a scripturis sanctis 
 dissentiunt, etiamsi in omnibus locis inueniantur in quibus 
 ecclesia designata est, non sunt in ecclesia. et rursus quicumque 
 de ipso capite scripturis sanctis consentiunt et unitati 
 ecclesiae non communicant, non sunt in ecclesia, quia de 
 Christi corpore, quod est ecclesia, ab ipsius Christi testificatione 
 dissentiunt. uerbi gratia qui non credunt Christum in carne uenisse 
 de uirgine Maria ex semine Dauid, quod apertissime scriptura 
 dei loquitur, aut non in corpore ipso resurrexisse, in quo 
 crucifixus et sepultus est, etiamsi per omnes terras inueniantur 
 per quas est ecclesia, non utique sunt in ecclesia, quia 
 ipsum caput ecclesiae non tenent, quod est Christus Iesus, 
 nec in aliqua diuinarum scripturarum obscuritate falluntur, 
 sed notissimis et apertissimis earum testimoniis contradicunt. 
 item quicumque credunt quidem quod Iesus Christus, ita ut 
 dictum est, in carne uenerit et in eadem carne, in qua natus 
 et passus est, resurrexerit et ipse sit filius dei, deus apud deum 
 et cum patre unum et incommutabile uerbum patris, per quod 
 facta sunt omnia, sed tamen ab eius corpore, quod est ecclesia, 
 ita dissentiunt, ut eorum communio non sit cum toto 
 quacumque diffunditur, sed in aliqua parte separata inueniatur, 
 manifestum est eos non esse in catholica ecclesia. quapropter quoniam 
 cum Donatistis quaestio nobis est non de capite, sed de corpore, 
 id est non de ipso saluatore Iesu Christo, sed de eius 
 ecclesia, ipsum caput de quo consentimus ostendat nobis corpus 
 suum de quo dissentimus, ut per eius uerba iam dissentire 
 desinamus. ille est autem unigenitus filius et uerbum dei, 
 et ideo nec prophetae sancti uera loqui potuissent, nisi ab 
 ipsa ueritate, quod est uerbum dei, manifestaretur eis quod

 

 
 
 
 dicerent et iuberetur ut dicerent. proinde prioribus temporibus 
 per prophetas sonuit uerbum dei, deinde per se ipsum, cum 
 uerbum caro factum est et habitauit in nobis, deinde 
 per apostolos quos misit ad se praedicandum, ut esset salus 
 usque ad fines terrae. in his igitur omnibus quaerenda est 
 ecclesia.

Sed quoniam multa in alios uel ob aliud dicta in 
 quos uolunt et ad quod uolunt maledici plerumque conuertunt, 
 multa etiam propter exercendas rationales mentes figurate 
 atque obscure posita per aenigmatis imaginem uel ambiguitatis 
 ancipitem sensum fallaci aliquando interpretationi consonare et 
 conuenire creduntur, hoc etiam praedico atque propono, ut quaeque 
 aperta et manifesta deligamus; quae si in sanctis scripturis 
 non inuenirentur, nullo modo esset unde aperirentur clausa et 
 illustrarentur obscura. uerbi enim gratia uidete, quam facile 
 sit uel nobis in eos dicere uel illis in nos, quod ait dominus 
 Pharisaeis: similes estis monumentis dealbatis, quae 
 a foris apparent hominibus speciosa, intus uero 
 plena sunt ossibus mortuorum et omni spurcitia. 
 sic et uos aforis quidem apparetis hominibus iusti, 
 intus autem pleni estis hypocrisi et iniquitate. 
 haec siue in illos a nobis siue ab eis in nos dicantur, nisi 
 prius probetur manifestissimis documentis, qui sint, qui cum 
 sint iniusti iustos se esse confingant, conuiciante magis leni.. 
 tate quam conuincente ueritate dici quis mediocriter sanus 
 ignoret? aliter quippe illa dominus in Pharisaeos dicebat tamquam 
 dominus, id est cognitor cordis et humanorum omnium 
 secretorum et testis et iudex; nos autem prius debemus inuenire 
 et ostendere quid arguamus, ne ipsi potius grauissimo 
 crimine insanae temeritatis arguamur. sane si ante docuerint

 

 
 
 
 nos tales esse, nequaquam recusare debemus talibus sanctarum 
 scripturarum uerbis nos reprehendi atque contundi; item si 
 nos eos tales esse docuerimus, erit similiter in potestate nostra, 
 quibus dominicis increpationibus iam demonstratos conuictosque 
 feriamus.

Sic et illa interim seponenda sunt, quae obscure posita 
 et figurarum uelaminibus inuoluta et secundum nos et secundum 
 illos possunt interpretari. est quidem acutorum hominum 
 diiudicare atque discernere, quis ea probabilius interpretetur, 
 sed nolumus in has ingeniorum contentiones in ea causa, quae 
 populos tenet, nostram disputationem committere. nulli nostrum 
 dubium est per arcam Noe salua rerum gestarum fide, ut 
 deletis peccatoribus domus iusti a diluuio liberaretur, etiam 
 ecclesiam fuisse figuratam; quae forte humani ingenii coniectura 
 uideretur, nisi Petrus apostolus hoc in epistula sua 
 diceret. sed quod ille ibi non dixit, si quis nostrum dicat, 
 propterea cuncta animalium genera ibi fuisse, quia in omnibus 
 gentibus futura praenuntiabatur ecclesia, fortasse Donatistis 
 aliud uideatur et aliter hoc interpretari uelint. similiter et ipsi 
 aliquid obscure uel ambigue positum si pro sua sententia 
 interpretentur, si nobis pateat aliud inde dicere quod pro nobis 
 sonat, quis erit finis? nam quidam eorum episcopus cum hic 
 apud Hipponem, sicut audiuimus, sermonem in populo faceret, 
 dixit eandem arcam Noe ideo bituminatam intrinsecus, ne aquam 
 emitteret suam, ideo etiam extrinsecus, ne admitteret alienam. 
 ad hoc utique ualere uoluit hanc interpretationem, ne baptismus 
 uel extra ecclesiam posse exire credatur uel qui 
 extra datus fuerit acceptetur. uisus est aliquid dicere et

 

 
 
 
 adclamatum est ab eis, qui libenter audiebant nec diligenter 
 de his quae audierant cogitabant, ut, quod erat facile, 
 aduerterent fieri non posse, ut extrinsecus admittat aquam 
 compago lignorum, si non emittit intrinsecus, si autem ab ea 
 parte quae intus est emittit, consequens esse, ut ab ea etiam 
 quae est foris admittat. sed etsi hoc de compacto ligno uerum 
 esset quod ille dixit, quis me prohiberet de arca ex utraque 
 parte bituminata, si possem, aliquid aliud dicere, ut incertum 
 esset, quid horum uel quid fortasse aliud tertium res illa significaret? 
 neque enim absurde dicitur aut non etiam multo probabilius 
 per bitumen, quia uiolentum gluten et res feruentissima 
 est, significatam esse caritatem. unde enim dicitur in psalmo: 
 agglutinata est anima mea post te, nisi flagrantissima 
 -caritate? quae quoniam praeceptum est ut sit in nobis in 
 inuicem et in omnes, ideo et intus et foris arcam bituminatam. 
 aut certe quia scriptum est: caritas omnia tolerat, uis 
 ipsa tolerantiae tenax unitatis per bitumen significata est, quo 
 ideo intus et foris arca illita est, quia et intus et foris mali 
 tolerandi sunt, ne pacis compago soluatur. in hac ergo disputatione 
 nostra parcamus talibus interpretationibus et apertum 
 aliquid, quo manifestetur ecclesia, requiramus.

Nempe scriptum est in libro Iudicum: et dixit Gedeon 
 ad dominum: quoniam tu saluum facies Israhel in 
 manu mea quemadmodum locutus es, ecce ego pono 
 uellus lanae in area, et si factus fuerit ros in uellere, 
 in omnem uero terram siccitas, sciam quoniam 
 saluum facis in manu mea Israhel sicut locutus 
 es. et factum est sic. et diluculo uigilauit Gedeon 
 in crastinum et expressit uellus, et decucurrit

 

 

 

 
 
 
 ros de uellere, plena peluis aquae. et dixit Gedeon 
 ad dominum: non irascatur furor tuus in me, domine, 
 et loquar adhuc semel et temptabo adhuc 
 semel in uellere: fiat siccitas in uellere tantum, 
 in omnem autem terram fiat ros. et fecit deus sic 
 in nocte illa, et facta est siccitas in uellere tantum, 
 super omnem autem terram ros. non uideo quid 
 hic aliud figuratum et praenuntiatum sit, nisi ut aream intellegamus 
 orbem terrarum, locum autem uelleris populum Israhel. 
 nouimus enim illam quondam gentem diuini sacramenti gratia 
 tamquam caelesti rore perfusam, cuius muneris per omnes in 
 circuitu gentes, quia eo carebant, tamquam siccitas fuit. erat 
 autem apud illum populum hoc munus in uellere, hoc est in 
 uelamine et quasi nube secreti, quia nondum fuerat reuelatum. 
 nunc autem uidemus orbem terrarum iam reuelato rore saginari 
 per euangelium domini nostri Iesu Christi, quod tunc in 
 illo tegmine figurabatur, illam uero gentem amisso sacerdotio 
 quod habebat, quia in scripturis non intellegit Christum, tamquam 
 in sicco uellere remansisse. nec in talibus tamen rerum 
 figuris, quamuis non uideam quid hic aliud possit intellegi, uolo 
 quaeramus ecclesiam. prorsus quae alicuius uel talis interpretationis 
 indigent interim seponamus, non quia falsa sunt, quae 
 hoc modo de talibus tamquam inuolucris interpretando soluuntur, 
 sed quia uel interpretem quaerunt, nolo in eis nostra 
 ingenia comparentur, sed aperta ueritas clamet luceat, in obturatas 
 aures irrumpat, dissimulantium oculos feriat — nemo in 
 eius latebris quaerat falsae suae sententiae locum —, omnem 
 conatum contradicendi confundat, omnem frontem impudentiae 
 elidat.

s o Donatistae, Genesin legite: per me ipsum 
 iuraui, dicit dominus, propter quod fecisti uerbum 
 hoc et non pepercistifilio tuo amantiseimo propter 
 me, nisi benedicens benedicam te et implendo implebo 
 semen tuum tamquam stellas caeli et tamquam 
 harenam quae secus oram maris est, et here ditate possidebit semen tuum 
 ciuitates aduersariorum, 
 etbenedicentur in semine tuo omnes gentes terrae, 
 quia obaudisti uocem meam. quid ad haec dicitis? an 
 Iudaeorum nobiscum peruersitate contenditis, ut dicatis in solo 
 populo nato ex carne Abrahae intellegendum semen Abrahae? 
 sed Iudaei Paulum apostolum non legunt in synagogis suis, 
 quem uos legitis in conuenticulis uestris. quid ergo dicat 
 apostolus audiamus — quaerimus enim iam quemadmodum 
 intellegendum sit semen Abrahae —: fratres, inquit, secundum 
 hominem dico. tamen hominis confirmatum 
 testamentum nemo irritum facit aut superordinat. 
 Abrahae dictae sunt promissiones et semini eius. 
 non dicit et seminibus\' tamquam in multis, sed 
 tamquam in uno \'et semini tuo\', quod est Christus. 
 ecce in quo semine benedicuntur omnes gentes, ecce testamentum 
 dei, aperite aures: hominis, inquit, confirmatum 
 testamentum nemo irritum facit aut superordinat. 
 quare uos irritum facitis testamentum dei dicendo nec in omnibus 
 gentibus esse completum et perisse iam de gentibus in quibus 
 erat semen Abrahae? quare superordinatis dicendo in nullis 
 terris heredem permanere Christum, nisi ubi potuerit coheredem 
 habere Donatum? non inuidemus alicui. legite nobis hoc

 

 

 
 
 
 de lege de prophetis de psalmis de ipso euangelio de apostolicis 
 litteris. legite et credimus, sicut nos uobis legimus et 
 de Genesi et de apostolo, quia in semine Abrahae, quod est 
 Christus, benedicuntur omnes gentes.

Audite hoc idem testamentum ad Isaac etiam filium 
 Abrahae: facta est autem fames supra terram praeter 
 famem quae ante facta est in tempore Abraham. 
 abiit autem Isaac ad Abimelech regem Philistinorum 
 in Gerara. et apparuit illi dominus et dixit: 
 noli descendere in Aegyptum, habita autem in terra 
 quam tibi dixero, et habita in terra hac, et ero 
 tecum et benedicam te. tibi enim et semini tuo 
 dabo omnem terram hanc et statuam ius iurandum 
 meum quod iuraui Abraham patri tuo et ampliabo 
 semen tuum tamquam stellas caeli et dabo tibi 
 et semini tuo omnem terram hanc, et benedicentur 
 in semine tuo omnes gentes terrae, pro his quae 
 obaudiuit Abraham pater tuus uocem meam et 
 seruauit praecepta mea et iustitias meas et legitima 
 mea. respondete ad ista. semen quippe Abraham hoc 
 idem semen est et Isaac, quod est Christus. quomodo enim 
 uenerit Christus ex tribu Iuda in carne per uirginem, quis 
 quoquo modo christianus ignorat?

Audite hoc idem testamentum ad Iacob: et exiit lacob 
 a puteo iurationis et profectus est in Charram. et 
 deuenit in locum et dormiuit in loco illo, quoniam 
 solis occasus erat. et sumps it lapidem ex lapidibits 
 loci et posuit ad caput suum et dormiuit in loco 
 illo. et uisum uidit; et ecce scala stabilita super 
 terram, cuius caput pertingebat ad caelum, et

 

 
 
 
 angeli dei ascendebant et descendebant per illam. et 
 dominus incumbebat super illam et dixit: ego sum 
 dominus deus Abraham patris tui et deus Isaac, noli 
 timere; terram in qua tu dormis super eam, tibi 
 dabo eam et semini tuo. et erit semen tuum sicut 
 harena terrae et multiplicabitur supra mare et in 
 africum et in aquilonem et ad orientem; et benedicentur 
 in te omnes tribus terrae et in semine tuoet 
 ecce ego sum tecum, custodiens te in omni uia 
 quacumque ibis, et reducam te in terram hanc, quia 
 non te derelinquam donec faciam omnia quae tecum 
 locutus sum. ecce cui promissioni resistitis, ecce quam 
 firmum testamentum irritum facitis! dicit dominus: non te 
 derelinquam donec faciam omnia quae tecum locutus 
 sum, et uos contradicitis, dicentes ut uobis potius 
 credamus quidquid criminis obicitis ignoto et ignaro orbi 
 terrarum, deo autem dicenti: non relinquam donee faciam 
 non credamus.

Legite nobis de scripturis canonicis eos tradidisse diuinos 
 codices, quos nominatim accusatis. legite tam aperta quam 
 sunt ista, quae uobis de Genesi legimus. non a uobis quaerimus 
 quid lapis ille significet, quem Iacob sibi ad caput posuit 
 cum dormiret, quid scala stabilita super terram, cuius caput 
 pertingebat ad caelum, quid angeli dei ascendentes et descendentes 
 per illam. requirant ista prudentiores atque doctiores 
 et in populo pacato eloquantur, ubi non obstrepat improba 
 contradictio, de obscuritate sacramenti et aenigmate lectionis 
 armans impudentiam suam. non desunt corda fidelium, quae 
 commemoret dominus ex euangelio, ubi ait, cum uidisset

 

 
 
 
 Israheliten in quo dolus non erat, quia Iacob, qui has uidit scalas, 
 ipse dictus est Israhel; non desunt ergo quos inde ipse commemoret 
 dominus. ibi quippe ait: uidebitis caelum apertum 
 et angelos dei ascendentes et descendentes 
 super filium hominis, id est super semen Abrahae in 
 quo benedicuntur omnes gentes. sed haec non inculco recusantibus. 
 ecce quod audite: erit semen tuum sicut harena 
 terrae et multiplicabitur supra mare et in africum 
 et in aquilonem et in orientem; et benedicentur in 
 omnes tribus terrae et in semine tuo. date mihi 10 
 hanc ecclesiam, si apud uos est. ostendite uos communicare 
 omnibus gentibus, quas iam uidemus in hoc semine benedici. 
 date hanc aut furore deposito accipite non a me, sed ab illo 
 ipso in quo benedicuntur omnes gentes. haec de primo legis 
 libro commemorasse suffecerit; plura innotescent sine impia 
 contentione et cum pia dilectione legentibus.

Quid in prophetis? quam multa et quam manifesta 
 sunt testimonia ecclesiae per omnes gentes toto terrarum orbe 
 diffusae! unde pauca commemorabo, plura relinquens otio diligentiae 
 cum dei timore legentibus. accipiamus per os Esaiae 
 sancti diuina responsa et eius ora tamquam dei oracula sciscitemur. 
 sileant humanarum contentionum animosa et perniciosa 
 certamina. inclinemus aurem uerbo dei, dicat Esaias ubi 
 ecclesiam sanctam deo reuelante praeuiderit, ut in uerbis 
 futura dicentis iam nunc praesentia uideamus: repleta est, 
 inquit, uniuersa terra, ut cognoscant dominum, ut 
 aqua multa operiat mare. et erit in illa die radix 
 Iesseet quiexurget principium habere in nationes, 
 in eum gentes sperabunt. radicem Iesse Christum esse 
 ex semine Dauid secundum carnem natum nullus quoquo modo

 

 
 
 
 christianus ignorat, et si contentiosus est, cum apostolo contendat, 
 qui hoc testimonio in litteris suis utitur. item dicit: 
 germinabit et florescet Israhel et replebitur orbis 
 terrarum fructu eius. Israhel nempe filius fuit Isaac, 
 nepos Abraham, cui promissum est quod in semine eius benedicerentur 
 omnes gentes, quod semen Christum interpretatur 
 apostolus. uenit autem Christus ex semine Abraham per Isaac 
 et per Israhel et deinceps, sicut generationes ad ortum Christi 
 pertinentes euangelista contexit qui ergo uult contra disputare, 
 contradicat euangelio, neget ex semine Israhel uenisse Christum, 
 ut possit negare quod Esaias dicit: germinabit et 
 florescet Israhel et replebitur orbis terrarum 
 fructu eius. item dicit: ego deus primus et in his 
 quae aduenient ego sum. uiderunt gentes et timuerunt 
 fines terrae. hoc est quod alibi scriptura dicit: 
 primus et nouissimus, ut sit A et Q, quae sunt litterae 
 in signo Christi omnibus notae. pro eo enim, quod ibi est 
 nouissimus, hic positum est: et in his quae aduenient 
 ego sum. huic ergo manifestationi contradicunt qui nolunt 
 credere, immo qui nolunt iam uidere compleri quod sequitur: 
 uiderunt gentes et timuerunt fines terrae. item 
 paulo post: Iacob puer meus, suscipiam illum. Israhel 
 electus, suscepit eum anima mea. dedi spiritum 
 meum in illum: iudicium gentibus proferet. 
 non clamabit neque cessabit neque audietur foris 
 uox eius. harundinem quassatam non confringet et 
 linum fumigans non extinguet, sed cum ueritate 
 proferet iudicium. refulgebit et non confringetur, 
 donec ponat in terra iudicium, et in nomine eius

 

 
 
 
 gentes sperabunt. hoc testimonium de Christo intellegendum 
 et in euangelio positum est. qui audet contradicat, qui 
 autem non audet speret in eum cum gentibus et ab unitate 
 gentium in eum sperantium non recedat aut si recesserat 
 redeat, ne pereat.

Item dicit Esaias: et nunc sic dicit dominus, qui 
 finxit me in utero seruum sibi, ut congregem Iacob 
 et Israhel ad eum. appropinquabo illum et honorabor 
 coram domino et deus meus erit mihi uirtus. 
 et dixit mihi: maximum tibi erit hoc, uocari te 
 puerum meum, ut constituas tribus Iacob et prolem 
 Israhel conuertas. et posui te in testamentum 
 generis, in lucem gentium, ut sis salus usque 
 ad fines terrae. et paulo post: sic dicit, inquit, dominus 
 Israhel: tempore aptissimo exaudiui te 
 et in die salutis adiuui te. certe ista uerba cum 
 commemorasset apostolus Paulus, non nisi in christianis 
 ostendit impleri. conexuit enim dicens: ecce nunc tempus 
 acceptabile, ecce nunc dies salutis. audiamus 
 ergo quid Esaias adiungat: dedi te, inquit, in testamentum 
 gentium, ut incolas terram et possideas 
 hereditatem deserti. et interpositis deinde conectit et 
 dicit: ecce isti a longinquo uenient, hi autem ab 
 aquilone et mari, alii autem ex terra Persarum. 
 exulta, caelum, et in laetitia esto terra. emittant 
 montes iocunditatem, quoniam misertus est deus 
 populi sui et humiles populi sui allocutus est. 
 dixit autem Sion: dereliquit me dominus et deus 
 oblitus est mei. numquid capiet obliuio mulierem 
 filii sui uel potest fieri ut non misereatur foetus

 

 
 
 
 uteri sui? nunc ecce etsi illam obliuio habebit, 
 me tamen tui nullo modo obliuio capiet, dicit 
 dominus. ecce super manus meas descripsi muros 
 tuos, in conspectu etiam meo es in perpetuum et 
 breui aedificaberis ab his a quibus euersa es. cum 
 igitur per apostolicam uocem non sinamur hoc de populo Iudaeorum* 
 Iudaeorum, sed de christianorum intellegere, quid intellecturi 
 sumus in eo, quod ait hoc loco Esaias: et breui aedificaberis 
 ab his a quibus euersa es, nisi reges terrae, qui 
 primo persequebantur ecclesiam, post adiuturos eam tanto 
 ante praedictum? sed quia multi eorum in suis iniquitatibus 
 morituri erant, adiungit et dicit: et qui desolauerunt te 
 discedent a te. deinde quia omnes gentes adiungerentur 
 ecclesiae, sequitur et dicit: circumspice ubique oculis 
 tuis et uide uniuersos. uiuo ego, dicit dominus. 
 omnes hos indues te et dispones eos ut ornamentum 
 nouae nuptae, quoniam quae deserta fuerunt 
 in te et corrupta et /lilapsa, nunc in maxima artura 
 erunt per eos qui commorantur istic; longe a 
 te efficiantur qui te transuorabant. dicent enim 
 in aures tuas filii tui quos amiseras: angustia 
 nobis est in isto loco; facito itaque nobis etiam 
 nunc locum in quo commoremur. tu uero dices in 
 corde tuo: quis generauit mihi istos, cum sciam 
 esse me sine filiis et uiduam? quis ergo istos educauit 
 mihi? ego enim derelicta fui sola, hi autem 
 mihi ubi erant? sic dicit dominus: ecce tollam 
 innationes manus meas et in insulas signum meum 
 et adducam filios tuos in sinu; filias etiam tuas 
 superuraeros portabunt, et erunt reges educatores

 

 
 
 
 uestri, quae autem principales sunt nutrices uestrae; 
 super terram declinantes faciem deprecabuntur 
 te et uestigia pedum tuorum elingent, 
 et scies quoniam ego dominus, nec erubesces. 
 et paulo post adiungit et dicit: audite me, audite populus 
 meus, reges quoque intendite mihi, quoniam 
 lex a me prodiet et iudicium meum in 
 lucem gentibus. appropinquat mature iustitia 
 mea et salutare meum proficiscetur et in brachio 
 meo gentes saluantur. de hoc brachio scripturas apostolicas 
 consulamus. cum enim apostolus Paulus de Iudaeorum 
 infidelitate eiusdem prophetae testimonium posuisset, quod eis 
 Christus non fuerit reuelatus, hoc posuit: quis credidit 
 auditui nostro? et brachium domini cui reuelatum 
 est? deinde in consequentibus adiungit Esaias et dicit: erumpant 
 laetitia simul deserta Hierusalem, quoniam 
 misertus est eius et eruit Hierusalem, et patefaciet 
 dominus brachium suum sanctum in conspectu 
 uniuersarum gentium, et uidebunt omnes nationes 
 usque ad ultima terrae salutem quae a deo est. quis 
 tam surdus, quis tam demens, quis tam mente caecus his tam 
 euidentibus testimoniis obloquatur, nisi qui nescit quid loquatur?

Sed ad manifestiora ueniamus. certe sacratissimas nuptias 
 in scripturis nouimus sponsum et sponsam Christum et ecclesiam. 
 utrumque scribit Esaias, ne forte in eorum aliquo erremus, 
 quod cui acciderit utrumque amittit, quia de hoc coniugio 
 in sacramento dictum est, sicut testatur apostolus: 
 erunt duo in carne una. sic ergo prior ipse describitur.

 

 
 
 
 post multa quae de illo ita dicit Esaias, ut et ipsi ommutescant 
 Iudaei, ne longum sit omnia commemorare, hoc paululum 
 aduertite: peccata, inquit, eorum ipse portabit; ideo 
 (ipse) hereditate possidebit multos et fortium partietur 
 spolia. propter quod tradita est in mortem 
 anima eius et inter iniquos deputatus est et ipse 
 peccata multorum sustinuit et propter iniquitates 
 nostras traditus est. haec de domino nostro Iesu Christo 
 tanto ante praedicta et prophetata fatemini. hic ergo sponsus 
 ut quid traditus est ad mortem, ut quid inter iniquos deputatus 
 est? tanta humilitate celsitudinis suae quid egit, quid 
 adquisiuit? quis ita surdus est ut haec non audiat, quis ita 
 obtunsus ut non intellegat, quis ita caecus ut non uideat? 
 ideo, inquit, ipse hereditate possidebit multos et 
 fortium partietur spolia. propter quod tradita est 
 in mortem anima eius et inter iniquos deputatus 
 est quid est, haeretici, quod de paucitate gloriamini, si propterea 
 dominus noster Iesus Christus traditus est ad mortem, 
 ut hereditate multos possideret? et qui sunt hi multi uel 
 quam late occupant terram? quae sequuntur audiamus.

Praenuntiato sponso et expresso procedat et sponsa in 
 uerbis Esaiae. legamus eam in ueritate paginarum sanctarum 
 et agnoscamus in orbe terrarum. hoc testimonium de sancta 
 ecclesia praedictum etiam Paulus apostolus posuit; non est 
 quo fugiat contentiosa tergiuersatio haereticorum: laetare, 
 sterilis, inquit, quae non paris, erumpe et exclama 
 quae non parturis, quoniam multi filii desertae 
 magis quam eius quae habet uirum. ubi est,

 

 
 
 
 inquam, quod de paucitate gloriamini? nonne isti sunt multi, 
 de quibus paulo ante dictum est: ideo ipse hereditate 
 possidebit multos? nam quae est hereditas eius nisi 
 ecclesia eius? multi, inquit, filii desertae magis quam 
 eius quae habet uirum, synagogam scilicet Iudaeorum 
 uolens intellegi uirum habentem, quoniam acceperat legem. 
 hinc iam potest diiudicari quod dicimus. comparent isti multitudinem- . 
 multitudinem suam in Afris uel in\' Africa constitutam cum multitudine 
 Iudaeorum per omnes terras quacumque dispersi sunt, 
 et uideant quam sint in illorum comparatione paucissimi. 
 quomodo ergo de se dictum assignabunt: multi filii desertae 
 magis quam eius quae habet uirum? rursus 
 comparent multitudinem chriatianorum per omnes gentes quibus 
 non communicant, et uideant quam pauci sint in comparatione 
 omnes Iudaei, et tandem aliquando intellegant in 
 ecclesia catholica toto orbe diffusa istam prophetiam esse 
 completam: multi filii desertae magis quam eius 
 quae habet uirum. sed cui habenti uirum haec deserta 
 praelata fuerit in multitudine filiorum, sit obscurum, sit in 
 aenigmate; hanc tamen esse ecclesiam Christi, de qua dictum 
 est: multi filii desertae magis quam eius quae habet 
 uirum, quisquis contradicit, non mihi, sed apostolo contradicit.

Unde autem multos filios esset habitura, consequenter adiungit 
 et ait: dixit enim dominus: dilata locum tabernaculi 
 tui et aularum tuarum, fige - noli parcere -, 
 longos fac funiculos tuos et palos tuos confirma. 
 adhuc in dextram et in sinistram extende. et semen 
 tuum gentes possidebit et ciuitates desertas inhabitabis. 
 ne timeas, quoniam praeualebis, neque

 

 
 
 
 uerearis quod detestabilis fueris. confusionem 
 aeternam obliuisceris, ignominiae uiduitatis tuae 
 non eris memor. quoniam ego dominus qui facio 
 te, dominus nomen illi, et qui liberauit te deus 
 Israhel uniuersae terrae uocabitur. ecce quo usque 
 iussa est extendere funiculos, donec deus eius Israhel uniuersae 
 terrae uocetur. de illa quippe et ei dicitur alio loco per 
 eundem prophetam: propter Sion non tacebo et propter 
 Hierusalem non quiescam, donec prodeat sicut 
 lux iustitia mea. saluatio autem mea sicut facula 
 ardebit et uidebunt omnes gentes iustitiam tuam 
 et reges honorem tuum. et uocabit te nomine tuo 
 nouo quod dominus uocabit illud, et eris corona 
 pulchritudinis in conspectu domini et diadema 
 regni in manu dei tui, et iam non uocaberis derelicta 
 et terra tua non uocabitur deserta. tu enim 
 uocaberis uoluntas mea et terra tua orbis terrarum. 
 quid dici manifestius adhuc exigendum est? ecce ex uno propheta 
 quam multa, quam clara! et tamen resistitur et contradicitur 
 non cuiquam homini, sed spiritui dei et euidentissimae 
 ueritati, et tamen ab eis, qui nomine christiano gloriari uolunt, 
 gloriae Christi ipsius inuidetur, ne ista, quae tanto ante de 
 illo praenuntiata sunt, credantur inpleri, cum iam non praenuntiantur, 
 sed ostenduntur uidentur tenentur. iam uero si de 
 omnibus prophetis ecclesiae praesignatae, quam sicut legimus 
 cernimus, testimonia colligere in hanc unam epistulam uelim, 
 uereor, ne ipse uidear iudicare pauca esse quae tam multa 
 sunt, ut ex isto solo Esaia si omnia congregare uellem, modum 
 debiti sermonis excederem.

Iam pauca de psalmis audiamus tanto ante cantata 
 et nunc iam compleri cum magno gaudio uideamus. et 
 prius illud ipsum, quod Petilianus in epistula sua quo ore 
 posuerit nescio, audiant et indicent: dominus dixit ad me: 
 filius meus es tu, ego hodie genui te. postula a me et 
 dabo tibi gentes hereditatem tuam et possessionem 
 tuam fines terrae . quis enim christianus umquam dubitauit 
 hoc de Christo esse praedictum aut hanc hereditatem aliud 
 quam ecclesiam esse intellexit? et quia bonos et malos intra 
 eadem retia sacramentorum erat habitura, reges eos, inquit, 
 in uirga ferrea, tamquam uas figuli conteres eos. 
 eadem quippe firma et inflexibili iustitia boni reguntur, mali 
 conteruntur.

Quis tam deuius et absurdus est a diuinis eloquiis, qui 
 non ipsum euangelium recognoscat, dum cantatur ille psalmus 
 ubi scriptum est: foderunt manus meas et pedes, dinumerauerunt 
 omnia ossa mea. ipsi uero considerauerunt 
 et conspexerunt me, diuiserunt sibi uestimenta 
 mea et super uestimentum meum miserunt 
 sortem, quando etiam cum hoc factum euangelista narraret, 
 huius testimonii memor fuit? quid autem huius crucis pretio, 
 quid tantae celsitudinis tanta humilitate, quid illo innocentissimo 
 et diuino sanguine comparatum est nisi quod illic in 
 consequentibus dicitur: commemorabuntur et conuertentur 
 ad dominum uniuersi fines terrae et adorabunt 
 in conspectu eius uniuersae patriae gentium, 
 quoniam domini est regnum et ipse dominabitur 
 gentium? nonne apostolus de praedicatoribus noui

 

 
 
 
 testamenti dictum exposuit quod scriptum est: in omnem terram 
 exiit sonus eorum et in fines orbis terrae 
 uerba eorum? de quo alio nisi de Christo intellegitur: 
 deus deorum dominus locutus est et uocauit terram 
 a solis ortu usque ad occasum. ex Sion species 
 decoris eius? cuius nisi Christi uox est: dormiui conturbatus? 
 et unde conturbatus, sequitur et dicit: filii 
 hominum, dentes eorum arma et sagittae et lingua 
 eorum machaera acuta. quorum nisi eorum qui clamauerunt: 
 crucifige crucifige? ut quid hoc totum? cui bono, 
 cui lucro? audi quid sequatur: exaltare super caelos, 
 deus, et super omnem terram gloria tua. ecce habes 
 Christum in passione dormisse et resurrectione super caelos 
 ascendisse. et unde gloria eius super omnem terram, nisi quia 
 ecclesia eius per omnem terram? in his duabus sententiis 
 breuissimis uos, haeretici, totum quod inter nos agitur interrogo. 
 exaltare, inquit, super caelos, deus, et super 
 omnem terram gloria tua: cur dominum Christum exaltatum 
 super caelos praedicatis et eius gloriae super omnem 
 terram non communicatis?

Psalmus septuagesimus et primus \'in Salomonem\' titulatur. 
 sed quia ita dicta sunt, quae in illum regem temporalem 
 et postea grauiter peccantem conuenire non possunt, etiam 
 contra ipsos Iudaeos de Christo esse praedicta inuictissime 
 defenduntur. nullus autem hoc christianus negat; talia enim 
 dicta sunt, de quibus dubitari non possit quod ad Christum 
 pertineant. ibi etiam dicuntur haec, ubi agnoscatur ecclesia 
 toto orbe diffusa omnibus etiam regibus Christo subiugatis: 
 et dominabitur, inquit, a mari usque ad mare et a 
 flumine usque ad terminos orbis terrae, a flumine

 

 
 
 
 utique, ubi eum spiritus sanctus in columbae specie et uox 
 de caelo manifestauit. deinde sequitur: coram illo decident 
 Aethiopes et inimici eius terram lingent 
 reges Tharsis et insulae munera offerent, reges 
 Arabum et Saba dona adducent. et adorabunt eum 
 omnes reges terrae, omnes gentes seruient ei. et 
 paulo post: et benedicentur in eo omnes tribus terrae, 
 omnes gentes magnificabunt eum. benedictus 
 dominus deus Israhel, qui fecit mirabilia solus, 
 et benedictum nomen gloriae eius in aeternum et 
 in saeculum saeculi, et replebitur gloria eius 
 omnis terra. fiat, fiat. ite nunc, Donatistae, et clamate: 
 non fiat, non fiat. uicit uos dei uerbum dicens: fiat, fiat. 
 ecce manifestata est in psalmis ecclesia toto orbe diffusa, 
 super quam requiescit gloria regis eius. unde et ipsa regina 
 est sponsa eius, de qua ei dicitur in quadragesimo quarto 
 psalmo: adstitit regina a dextris tuis in uestitu 
 deaurato, circumamicta uarietate, et ad eam 
 ipsam exhortandam continuo diuinus sermo dirigitur: audi, 
 filia, et uide et inclina aurem tuam et obliuiscere 
 populum tuum et domum patris tui, quoniam concupiuit 
 rex speciem tuam, quia ipse est deus tuus. 
 adtendite, unde coeperit alloqui sponsam Christi diuina prophetia: 
 audi, inquit, filia, et uide. uos autem nec audire 
 uultis haec praedicta nec uidere completa, et tamen et auditis 
 et uidetis inuiti. audite ergo quid paulo post ei dicitur, audite 
 hoc ex pagina diuina quomodo praenuntietur et uidete in omni 
 terra quomodo compleatur: pro patribus tuis, inquit, nati 
 sunt tibi filii: constitues eos principes super omnem 
 terram. quam multa praeteream de hac re testimonia

 

 
 
 
 scripturarum, norunt qui legunt, et ego noui; sed onerare 
 epistulam nolo cui responderi flagito.

Quid ad haec dicturi sunt, quae commemorauimus 
 ex lege et prophetis et psalmis de Christi ecclesia quae toto 
 orbe diffunditur, cui malunt repugnare peruersi quam communicare 
 correcti? quid, inquam, dicturi sunt? utrum haec falsa 
 esse an obscura? sed falsa esse non audent dicere; premuntur 
 enim mole tantae auctoritatis. haec ergo cum uera esse fateantur, 
 impleri non posse contendunt; quasi aliud sit prophetiam crimine 
 falsitatis arguere quam dicere quae praenuntiauit non posse compleri; 
 hoc est enim dicere non esse prophetiam, sed potius pseudoprophetiam. 
 et cum quaeris ab eis, cur haec impleri non possint, 
 respondent: quia homines nolunt. cum arbitrio quippe libero . 
 inquiunt, homo creatus est, et si unit credit in Christum, si 
 non uult non credit; si uult perseuerat in eo quod credit, si 
 non uult non perseuerat. et ideo cum coepisset per orbem terrarum 
 crescere ecclesia, noluerunt homines perseuerare et defecit 
 ex omnibus gentibus Christiana religio excepta parte Donati . 
 quasi uero nescierit spiritus dei futuras hominum uoluntates: 
 quis hoc insanissimus dixerit? cur ergo non hoc potius praenuntiauit, 
 quod de uoluntatibus hominum sciebat futurum? 
 hoc enim modo, quo isti putant haec esse praedicta, quisquis 
 uoluerit potest esse propheta, ut, cum ea quae praedixerit impleta 
 non fuerint, respondeat: \'homines noluerunt; libero enim 
 arbitrio christiani sunt.\' hoc modo poterat aliquis prophetare 
 Christum non in cruce passurum, sed gladio moriturum, ut, 
 cum aliter factum esset, responderet: \'quid ego feci? homines 
 in libero arbitrio constituti noluerunt ei facere quod ego praedixeram, 
 et hoc fecerunt quod ipsi uoluerunt\'. iam cui non 
 occurrat, quam multa isto modo poterant prophetari uel etiam 
 possunt a quibuslibet hominibus? quis enim dubitauerit quod

 

 

 

 
 
 
 ludas Christum, si noluisset, non utique tradidisset, et Petrus, 
 si noluisset, ter dominum non negasset? sed ideo fuit de 
 istis certa praedictio, quia deus etiam futuras praeuidet uoluntates.

Uerumtamen quamquam haec et tardis cordibus 
 pateant, audiamus hinc et ipsius uerbi uocem ore propriae 
 carnis expressam. certe cum post resurrectionem praeberet se 
 etiam contrectandum atque palpandum manibus dubitantium 
 discipulorum et cum accepisset coram illis et manducasset 
 quod ei porrexerant, dixit eis: isti sunt sermones quos 
 locutus sum ad uos cum adhuc essem uobiscum, 
 quia oportebat adimpleri omnia scripta in lege 
 Moysi et prophetis et psalmis de me. de quo autem 
 nisi de illo scripta sunt, quae nos quoque commemorauimus 
 ex lege et prophetis et psalmis, sicut per singula demonstraui? 
 cum ergo ipse dicat qui ueritas est: oportebat adimpleri 
 omnia, quomodo isti negant, nisi quia ueritati inimici sunt? 
 si autem obscura esse adhuc dicunt, et hinc ipsum caput 
 audiamus uerissimum demonstratorem corporis sui. cum enim 
 dixisset: quia oportebat adimpleri omnia scripta 
 in lege Moysi et prophetis et psalmis de me, tamquam 
 quaereremus, utrum in eo quod dixit (de me\' illic 
 intellegenda esset ecclesia propter id quod scriptum est: 
 erunt duo in carne una, ut non solum de capite, uerum 
 etiam de corpore certa diuina oracula teneremus, sequitur euangelista 
 et dicit: tunc aperuit illis sensum, ut intellege. 
 rent s scripturas, et dixit illis: quoniam sic scriptum 
 . est et sic oportebat Christum pati et resurgere a 
 mortuis tertia die. hic ipsum caput ostenditur, quod etiam

 

 
 
 
 se manibus discipulorum praebuit contrectandum. uide quemadmodum 
 de corpore adiungat, quod est ecclesia, ut nos nec in 
 sponso nec in sponsa errare permittat: et praedicari, inquit, in 
 nomine eius paenitentiam et remissionem peccatorum 
 per omnes gentes, incipientibus ab Hierusalem. 
 quid hac uoce ueracius, quid diuinius, quid manifestius? 
 me piget eam commendare uerbis meis, et haereticos 
 non pudet eam oppugnare uerbis suis?

Dicant ea testimonia, quae posui de lege et prophetis 
 et psalmis, obscura esse et figurate dicta etiam aliter posse 
 intellegi — quamquam et in eis egerim, quantum potui, ut nec 
 hoc audeant dicere —, sed ecce dicant: numquid et hoc obscure 
 dictum aut aenigmatis uelamento inumbratum est, quod ipse 
 Christus dixit: quia sic scriptum est et sic oportebat 
 Christum pati et resurgere tertia die, et praedicari 
 in nomine eius paenitentiam et remissionem 
 peccatorum in omnes gentes, incipientibus ab 
 Hierusalem? si obscurum est: dormiui conturbatus, 
 numquid obscurum est: quia oportebat Christum pati? 
 si obscurum est: exaltare super caelos, deus, numquid 
 obscurum est: et resurgere tertia die? item si obscurum 
 est: super omnem terram gloria tua, numquid obscurum 
 est: et praedicari in nomine eius paenitentiam 
 et remissionem peccatorum per omnes gentes? si 
 obscurum est: deus deorum dominus locutus est et 
 uocauit terram a solis ortu usque ad occasum, 
 numquid obscurum est: praedicari in nomine eius paenitentiam 
 et remissionem peccatorum per omnes 
 gentes? sic enim terra uocata est a solis ortu usque ad 
 occasum, quemadmodum ipse ait: non ueni uocare iustos,

 

 

 
 
 
 sed peccatores in paenitentiam. si obscurum est: ex 
 Sion species decoris eius, numquid obscurum est: incipientibus 
 ab Hierusalem? ipsa est enim Sion quae 
 Hierusalem. sed quid ad me? dicant ea, quae posui de lege 
 et prophetis et psalmis, non pertinere ad haec uerba domini 
 quae in euangelio leguntur: non curo, non resisto. certe tamen 
 nisi in lege et prophetis et psalmis hoc praedictum esset, siue 
 in eis testimoniis quae ipse adhibui siue in aliis, nequaquam 
 dixisset dominus: oportet adimpleri omnia quae scripta 
 sunt in lege Moysi et prophetis et psalmis de 
 me, ac deinde aperto eorum sensu, ut intellegerent scripturas, 
 doceret ea ipsa, quae de illo scripta sunt in lege et prophetis 
 et psalmis, eo modo ut diceret: quoniam sic scriptum 
 est et sic oportebat Christum pati et resurgere 
 tertia die, et praedicari in nomine eius paenitentiam 
 et remissionem peccatorum per omnes gentes, 
 incipientibus ab Hierusalem. non ego potuerim 
 in lege et prophetis et psalmis haec scripta cognoscere: ibi 
 tamen hoc esse scriptum ille dicit qui ueritas est. sed etsi 
 haec ibi scripta esse non diceret, procul dubio sufficeret christianis 
 quod Christus ipse dixisset, oportere praedicari in nomine 
 suo paenitentiam et remissionem peccatorum per omnes 
 gentes, incipientibus ab Hierusalem. sed dubitantes discipulos 
 suos, quamuis conspecto et contrectato eius corpore, maiore 
 documento scripturarum uoluit confirmare, quam quod se ipse 
 uisibilem atque palpabilem mortalium sensibus admouebat. 
 teneamus ergo ecclesiam ex ore domini designatam, unde 
 coeptura et quo usque peruentura esset, coeptura scilicet ab 
 Hierusalem et peruentura in omnes gentes.

Hic iam quisquis dixerit Hierusalem non illam uisibilem 
 ciuitatem intellegendam, sed figurate positam, ut

 

 
 
 
 spiritaliter accipiatur tota ecclesia aeterna in caelis et ex parte in 
 terris peregrina, potest dicere etiam illud figurate dictum: 
 quia oportebat Christum pati et resurgere tertia 
 die, quod quisquis dixerit nec quoquo modo christianus habendus 
 est. sicut ergo illud proprie positum est, ita et quod 
 adiunctum est de omnium gentium ecclesia incipiente ab 
 Hierusalem. exposuit enim dominus haec de se dicta esse in lege 
 et prophetis et psalmis, et utique ipsa expositio non potuit 
 esse figurata; alioquin non esset expositio. deinde cum Hierusalem 
 figurate posita et spiritaliter intellecta uniuersam ecclesiam 
 significet, quomodo uniuersa ecclesia incipit ab uniuersa 
 ecclesia, tamquam Hierusalem incipiat ab Hierusalem? manifestum 
 est ergo proprie positum de illa ciuitate, unde etiam 
 coepisse probatur ecclesia, etiam atque etiam ipso manifestante 
 et nullam insidiarum latebram calliditati haereticae relinquente. 
 sic enim sequitur et dicit: et uos testes horum, et ego 
 mitto promissionem meam super uos; uos autem 
 sedete in ciuitate, quoad usque induamini uirtute 
 ex alto. in qua utique ciuitate sedere eos iussit, quoad usque 
 induerentur uirtute ex alto, id est sancto spiritu, quem se 
 missurum esse promiserat, ab ea ciuitate coepturam praedixit 
 ecclesiam. si autem non eam putant esse Hierusalem, audiant 
 quod sequitur: produxit autem illos usque Bethaniam, 
 et leuauit manus suas et benedixit illos. et factum 
 est, cum benedixisset illos, discessit ab eis. et 
 ipsireuersi sunt cum gaudio magno in Hierusalem, 
 et fuerunt semper in templo laudantes deum. ecce 
 ubi ostenditur illa ciuitas in qua eos sedere iussit, donec 
 induerentur uirtute ex alto.

Et hic quidem quot diebus cum eis fuerit,

 

 
 
 
 posteaquam se uiuum post passionem oculis eorum et manibus 
 demonstrauit, praetermissum est. non autem tacetur in Actibus 
 apostolorum, ubi rursus eadem manifestatione uerborum 
 dominicorum futura per orbem terrarum praenuntiatur ecclesia. 
 ubi nullus omnino dubitare permittatur, nisi qui de sanctarum 
 scripturarum fide dubitat, illam esse Hierusalem uisibilem 
 ciuitatem, unde coepit ecclesia post domini Iesu Christi resurrectionem 
 et ascensionem, nec aliud eum uoluisse ostendere 
 nisi huius terrae loca unde illi daret initium, et quomodo 
 eam per cuncta inde diffunderet. sic enim scriptum est in 
 Actibus apostolorum: primum quidem sermonem feci 
 de omnibus o Theophile, quae coepit Iesus facere 
 et docere, usque in diem quo apostolos elegit per 
 spiritum sanctum, mandans eis praedicare euangelium; 
 quibus et manifestauit se ipsum post 
 passionem suam in multis signis, per dies quadraginta 
 apparens eis et disputans de regno dei; et cum 
 conuersaretur cum eis, praecepit eis ab Hierosolymis 
 ne discederent, sed expectarent promissionem 
 eius, quam audistis, inquit, ei oremeo: quia Iohannes 
 quidem baptizauit aqua, uos autem spiritu 
 sancto baptizabimini quem et accepturi estis non 
 post multos hos dies. at illi quidem conuenientes 
 interrogauerunt eum dicentes: domine, si in tempore 
 hoc restitues regnum Israhel? quibus respondens 
 dixit: non est uestrum scire tempora 
 quae pater posuit in sua potestate, sed accipietis 
 uirtutem spiritus sancti superuenientem 
 in uos, et eritis mihi testes in Hierusalem et

 

 
 
 
 in tota Iudaea et Samaria et usque in totam terram. 
 ecce et hie manifestatum est, unde coeptura et quo 
 usque peruentura esset ecclesia.

Quid ad haec dicunt, qui christianos se superbissime 
 dicunt et Christo apertissime contradicunt? nos hanc ecclesiam 
 tenemus, contra istas diuinas uoces nullas humanas riminationea 
 admittimus. mouet enim nos plurimum, quod dominus 
 noster, cui non credere sacrilegum et impium est, nouissimis 
 uerbis suis, quae habuit in terra, haec primitiuae ecclesiae 
 documenta salubria et nouissima dereliquit. his enim dictis, 
 mox ascendit in caelum, praemunire uoluit aures nostras 
 aduersus eos, quos procedentibus temporibus exsurrecturos 
 esse praedixerat et dicturos: ecce hic est Christus, ecce 
 illic, quibus ne crederemus ammonuit. nec ulla nobis excusatio 
 est, si crediderimus contra uocem pastoris nostri tam 
 claram, tam apertam, tam manifestam, ut nemo uel obtunsus et 
 tardus corde possit dicere: non intellexi ? . quis enim non intellegat: 
 sic oportebat pati et resurgere tertia 
 die, et praedicari in nomine eius paenitentiam et 
 remissionem peccatorum in omnes gentes,, incipientibus 
 ab Hierusalem? quis non intellegat: eritis mihi 
 testes in Hierusalem et tota Iudaea et Samaria et 
 usque in totam terram. his dictis eleuatus est, et nubes suscepit eum et uide runt eum euntem in caelum? 
 
 quid hoc est, rogo? cum uerba nouissima hominis morientis 
 audiuntur ituri ad inferos, nemo eum dicit esse mentitum. et 
 impius iudicatur heres qui forte illa contempserit. quomodo 
 ergo effugiemus iram dei, si uel non credentes uel

 

 
 
 
 contemnentes reppulerimus uerba nouissima et unici filii dei et nostri 
 domini ac saluatoris et ituri in caelum et inde prospecturi 
 quis ea neglegat, quis obseruet, et inde uenturi ut de omnibus 
 iudicet? habeo manifestissimam uocem pastoris mei commen 
 dantis mihi et sine ullis ambagibus exprimentis ecclesiam. 
 mihi imputabo, si ab eius grege, quod est ipsa ecclesia, per 
 uerba hominum seduci atque aberrare uoluero, cum me praesertim 
 admonuerit dicens: quae sunt oues meae uocem 
 meam audiunt et secuntur me. ecce uox eius clara et 
 aperta. hac audita qui eum non sequitur, quomodo eius ouem 
 se dicere audebit? nemo mihi dicat: \'o quid dixit Donatus, 
 o quid dixit Parmenianus aut Pontius aut quilibet illorum?\'. 
 quia nec catholicis episcopis consentiendum est, sicubi forte 
 falluntur, ut contra canonicas dei scripturas aliquid sentiant. 
 sed si custodito unitatis et caritatis uinculo in hoc incidunt, 
 fiet in eis quod apostolus ait: et si quid aliter sapitis, 
 hoc quoque uobis deus reuelabit iam uero istae diuinae 
 uoces de uniuersa ecclesia ita manifestae sunt, ut contra 
 eas nisi haeretici animosa peruersitate et caeco furore latrare 
 non possint.

Sed praedictam demonstrauimus ecclesiam in uerbo 
 dei sponso eius, siue per legem et prophetas et psalmos siue 
 per os proprium, ab Hierusalem coepturam et peruenturam 
 usque ad terminos orbis terrae. quomodo autem coeperit ab 
 Hierusalem et in omnes gentes inde diffusa fructificet, in 
 eodem uerbo dei etiam per apostolos demonstratur, sicut 
 scriptum est in Actibus apostolorum, quod iam commemoraui, 
 dixisse dominum: eritis mihi testes in Hierusalem et 
 in totaludaea et Samaria et usque in totam terram. 
 deinde sequitur: haec cum dixisset, uidentibus illis

 

 
 
 
 eleuatus est, et nubes suscepit eum ab oculis eorum. 
 et cum intuerentur in caelum eunte illo, ecce 
 duo uiri adstiterunt illis in ueste candida, qui et 
 dixerunt: uiri Galilaei, quid statis respicientes 
 in caelum? iste Iesus, qui assumptus est in caelum 
 a uobis, sic ueniet quemadmodum eum uidistis 
 euntem in caelum. tunc reuersi sunt inHierusalem 
 a monte qui uocatur Elaeon, qui est iuxta Hierosolymam 
 sabbati habens iter. et cum introissent, 
 ascenderunt in su.periora ubi erant inhabitantes, 
 Petrus et Iohannes, Iacobus et Andreas, Philippus 
 et Thomas, Bartholomaeus et Matthaeus, Iacobus 
 Alphaei et Simon zelotes et ludas Iacobi. hi omnes 
 erant adseruientes unanimes orationi cum mulieribus 
 et Maria quae fuit mater Iesu et fratribus 
 eius. in his autem diebus surgens Petrus in medio 
 discipulorum dixit; erat autem turba hominum 
 circiter centum uiginti. deinde narratur Petro faciente 
 sermonem, quemadmodum Mathias in locum Iudae traditoris 
 domini subrogatus sit, et post eius ordinationem sequitur 
 scriptura dicens: et cum complerentur dies pentecostes, 
 erant omnes simul in unum; et factus est 
 repente de caelo sonus uelut decurrentis spiritus 
 uehementis et repleuit totam domum ubi erant 
 sedentes, et uisae sunt illis distributae linguae 
 uelut ignis; consedit autem super unumquemque 
 eorum, et repleti sunt omnes spiritu sancto, et 
 coeperunt loqui uariis linguis prout spiritus dabat 
 pronuntiare eis. erant autem inhabitantes in

 

 
 
 
 Hierusalem Iudaei uiri et religiosi ex omni gente 
 quae est sub caelo; cumque facta esset haec uox, 
 conuenit multitudo ac mente confusa est, quia audiebat 
 unusquisque eorum sua lingua loquentes 
 eos. stupebant autem et mirabantur ad inuicem 
 dicentes: nonne omnes hi qui loquuntur Galilaei 
 sunt? et quomodo nos audiuimus unusquisque propriam 
 linguam in qua nati sumus? Parthi et Medi 
 et Elamitae, et qui inhabitabant Mesopot.amiam 
 Iudaei et Cappadociam, Pontum et Asiam, Phrygiamque 
 et Pamphyliam, Aegyptum et partes Libyae 
 quae sunt ad Cyrenen, et qui aduenerant Romani 
 Iudaeique et aduenae, Cretenses et Arabes, 
 audiebant loquentes illos suis linguis magnalia 
 dei. stupebant autem et haesitabant, ad inuicem 
 dicentes: quidnam uult hoc esse? alii uero irridebant 
 eos dicentes: quia musto repleti sunt isti. 
 stans uero Petrus cum undecim discipulis eleuauit 
 uocem suam et locutus est dicens: uiri Iudaei 
 et uniuersi qui habitatis Hierusalem, hoc uobis 
 notum sit et cetera quibus eos exhortatur ad fidem. 
 quae cum terminasset, sequitur scriptura ita narrans: his 
 igitur auditis conpuncti sunt corde, dicentes ad 
 Petrum et ad apostolos: quid faciemus, uiri fratres? 
 ostendite nobis. Petrus autem dixit ad eos: 
 paenitentiam agite, et baptizetur unusquisque 
 uestrum in nomine domini Iesu Christi in remissionem 
 peccatorum. et accipietis gratiam sancti

 

 
 
 
 spiritus. nobis est enim promissio et filiis nostris 
 et omnibus qui longe sunt, quoscumque aduocauerit 
 dominus deus noster. et aliis quidem uerbis 
 plurimis testificabatur eis dicens: saluamini a 
 generatione praua hac. illi uero recepto uerbo hoc 
 crediderunt et baptizati sunt. et adiectae sunt in 
 illa die animae circiter tria milia. ecce quemadmodum 
 coeptum est ab Hierusalem, inde itura ecclesia per omnes 
 linguas, quod etiam praesignatum in eis qui ibidem constituti 
 accepto spiritu sancto linguis omnibus sunt locuti.

Iam per alias gentes quemadmodum ierit, quod etiam 
 ipse Petrus praedixerat ubi ait: nobis est promissio et 
 filiis nostris et omnibus qui longe sunt, quoscumque 
 aduocauerit dominus deus noster, deinceps uideamus. 
 narrantur enim consequenter ea quae tunc gesta sunt 
 Hierosolymis usque ad passionem Stephani diaconi, ubi etiam 
 Saulus commemoratur consentiens occisioni eius. qua completa 
 ita deinde narratur: facta est autem in illa die persecutio 
 magna in ecclesia quae erat in Hierosolymis; 
 omnesque dispersi sunt in regionibus Iudaeae et 
 Samariae exceptis apostolis qui remanserunt Hierosolymis. 
 uidete quemadmodum deinceps impleatur quod 
 per ordinem dominus dixerat: eritis mihi testes in Hierusalem 
 et in tota Iudaea et Samaria et usque in 
 tot a m terram. iam in Hierusalem factum erat: sequebatur 
 in Iudaea et Samaria, propter quod illi dispersi sunt in regionibus 
 Iudaeae et Samariae. hoc enim de illis mox dicitur: 
 at illi qui dispersi erant transeuntes per ciuitates 
 et castella euangelizabant uerbum dei. quia uero

 

 

 



ierant et apostoli audito quod recepisset Samaria uerbum dei, quando per impositionem manus eorum acceperunt spiritum sanctum, ita dicitur de Petro et Iohanne: Petrus autem et Iohannes testificati uerbum domini redibant Hierosolymam, multosque uicos Samaritanorum euangelizabant transeuntes. deinde narratur de illo eunucho qui rediens ab Hierosolymis a Philippo baptizatus est, et de ipso Philippo dicitur: angelus autem domini rapuit Philippum ab eo et amplius non uidit eum eunuchus: ibat autem uiam suam gaudens. Philippus autem inuentus est uenisse in Azotum, unde reuertens euangelizabat per omnes ciuitates, usque dum ueniret in Caesaream. sic ergo inuenitur et per Iudaeae et Samariae ciuitates praedicatum euangelium. restabat ergo ut praedicaretur ex ordine etiam per omnes gentes, sicut dominus dixerat, usque in totam terram. uocatur ergo Saulus de caelo, fit ex persecutore praedicator et dicit de illo dominus ad Annaniam: uade, quoniam uas electionis est mihi, ut portet nomen meum coram gentibus et regibus et filiis Israhel magnificari; ego enim monstrabo ei quanta patietur propter nomen meum. iam itaque tenemus ecclesiam in Hierusalem et per totam Iudaeam et Samariam, unde apertissime paulo post dicitur: ecclesiae quidem per totam Iudaeam et Galilaeam et Samariam habebant pacem instructae et confirmatae in timore domini, et consolatione sancti spiritus replebantur. deinde paucis interpositis uenitur



 
 
ad eum locum, ubi Cornelius centurio credidit et cum suis baptizatus est, qui omnes gentiles erant incircumcisi. quod antequam fieret, Petrus uidit in assumptione mentis, cum oraret, caelum apertum et quattuor initiis ligatum uas quoddam tamquam linteum limpidum, in quo omne genus quadrupedum ac ferarum et uolucrum caeli. et facta est uox: Petre, surge, macta et manduca. ait autem Petrus: domine, numquam manducaui omne commune et immundum. et uox rursus ad

eum: quae deus mundauit tu ne communia dixeris. quod autem per hoc uisum gentes crediturae significatae sint. non opus est ut nos coniciamus; ipse quippe apostolus hoc exponit in illo uase sibi demonstratum. cum enim ingressus esset domum ubi erat Cornelius et multi

conuenissent, dixit ad eos: uos melius scitis quomodo abominandum sit uiro Iudaeo iungi aut accedere ad alienigenam; sed mihi deus ostendit nullum communem aut inquinatum dicere hominem. ita exposuit illam uocem, quam de animalibus in illo linteo

demonstratis audierat: quae deus mundauit tu ne communia dixeris. iam cui non appareat illo uase significatum orbem terrarum cum omnibus gentibus? unde etiam quattuor initiis erat alligatum propter notissimas quattuor orbis partes orientem et occidentem. austrum et aquilonem, quas saepissime scriptura commendat. iam uero Paulus missus ad gentes quae loca circumierit disseminans uerbum dei dei etnatas confirmans ecclesias, longum est commemorare. cui Iudaei cum restitissent Antiochiae, ipse et Barnabas dixerunt ad eos: uobis



 

 
 
 oportebat primum loqui uerbum dei; sed quoniam 
 reppulistis illud et indignos uos iudicastis 
 uitae aeternae, ecce conuertimur ad gentes. sic 
 enim praecepit nobis dominus: posui te lumen 
 gentibus, ut sis in salutem usque in extremum 
 terrae. et sequitur dicens: audientes autem gentes 
 perceperunt uerbum dei, et crediderunt quotquot 
 erant destinati in uitam aeternam. ecce et hic commemoratum 
 est testimonium ex propheta Esaia quod et nos 
 posuimus, ut sit salus usque in extremum terrae.

Ut ergo non commemorem gentes, quae post apo. 
 stolorum tempora crediderunt et accesserunt ecclesiae, illae 
 ipsae solae, quas in sanctis litteris, in Actibus et in epistulis 
 apostolorum et in Apocalypsi Iohannis inuenimus, quas utrique 
 amplectimur et quibus utrique subdimur, dicant istae 
 nobis quemadmodum Africana seditione perierint. has enim 
 accepimus non ex conciliis contendentium episcoporum, non 
 ex disputationibus nouiciis, non ex forensibus uel municipalibus 
 gestis, sed ex litteris sanctis canonicis. Antiochena ecclesia, 
 ubi primo appellati sunt discipuli christiani, quomodo 
 potuit Afrorum perire criminibus? quis tam uehemens africus 
 tam longe potuit ablatam spargere pestilentiam, ubi nec nomina 
 eorum, per quos ortum est uel de quibus ortum est 
 hoc malum, nota esse potuerunt, Athenis lconio Lystris? 
 quis deleuit ecclesias apostolico labore fundatas? in extremis 
 epistulae ad Romanos dicit idem apostolus doctor gentium: 
 audacius autem scripsi uobis ex parte, tamquam

 

 
 
 
 commemorans uos propter gratiam quae data est 
 mihi a deo, ut minister sim Christi Iesu in genti. 
 bus, consecrans euangelium dei, ut fiat oblatio 
 gentium acceptabilis, sanctificata in spiritu sancto. 
 habeo ergo gloriam in Christo Iesu ad deum; 
 non enim audeo quicquam eorum loqui quorum non 
 perfecerit Christus per me in obaudientiam gentium, 
 uerbo et opere, in potestate signorum et 
 prodigiorum, in uirtute spiritus sancti; ita ut ego 
 ab Hierusalem et in circuitu usque in Illyricum 
 repleuerim euangelium Christi. quaerite, Donatistae, 
 si nescitis, quaerite ab Hierusalem per terrena itinera in circuitu 
 usque in Illyricum quot mansiones sint: si tot ecclesias 
 computemus, dicite quemadmodum per Africanas contentiones 
 perire potuerunt. ad Corinthios, ad Ephesios, ad Philippenses, 
 ad Thessalonicenses, ad Colossenses uos solas apostoli epistulas 
 in lectione, nos autem et epistulas in lectione ac fide et 
 ipsas ecclesias in communione retinemus. iam uero Galatia 
 non una ecclesia est, sed in ea regione innumerabiles. Corinthios 
 autem uidete quemadmodum salutauerit: Paulus apostolus 
 Iesu Christi per uoluntatem dei et Timotheus 
 frater ecclesiae dei quae est Corinthi cum 
 sanctis omnibus qui sunt in uniuersa Achaia. quot 
 putatis esse ecclesias in uniuersa Achaia? fortasse ubi sit 
 Achaia nescitis et de tam incognita prouincia tanta caecitate 
 iudicatis, ut eam criminibus Afrorum perisse dicatis. nonne 
 plena sunt florentissimis ecclesiis omnia loca quae Petrus 
 nominat, Pontus Cappadocia Asia et Bithynia? quid? Iohannes

 

 
 
 
 quibus scripsit, Zmyrnae Pergami Sardis Thyatirae Philadelphiae 
 Laodiciae quae sunt ecclesiae — iam enim Ephesum 
 commemorauimus —, dicat mihi aliquis uestrum ubi sint, 
 quantum ab inuicem distent. fortasse modo id quaeritis uel 
 legendo uel audiendo cognoscere. cognoscite ergo etiam quam 
 longe ab Africa remotae sunt, et dicite nobis, cur eas omnino 
 uobis incognitas et in apostolicis litteris manifestatas tam 
 sacrilega temeritate accusetis et tanta dementia criminibus 
 Afrorum perisse dicatis. postremo quid de illis in sanctis 
 canonicis libris scriptum est scio, quid de illis uos dicatis 
 nescio. certe, sicut nos eas legimus ecclesias Christi ex codicibus 
 quos et uos ueneramini, sic et uos ex codicibus quos 
 et nos ueneramur quemadmodum perierint legite nobis. an 
 placet uobis, ut contra ecclesias, quae membra sunt unius 
 ecclesiae toto orbe diffusae, quas nobis per scriptures suas 
 sanctus spiritus commendauit et tradidit, undelibet prolata 
 quaelibet hominum maledicta credamus? hoc quidem uobis 
 placet, sed nobis non placet. quibus autem iustius placeat et 
 uos uidetis, sed uicti animositate non uultis uinci ueritate. 
 ecce sunt scripturae dei, ecce sunt in eis ecclesiae et uniuersali 
 totius orbis nomine et nominatim designatae et expressae. 
 quid maiores uestri collegis suis obiecerint nescierunt, quales 
 ea causa iudices habuerit nescierunt: quomodo ergo perierunt? 
 ecce sunt scripturae quibus credo, ecce sunt ecclesiae quibus 
 communico: ubi tibi lego nomina earum, ibi mihi lege crimina 
 earum.

Si autem aliunde clamas uel recitas, nos post uocem 
 pastoris nostri per ora prophetarum, per os proprium, per ora 
 euangelistarum nobis apertissime declaratam uocem uestram

 
 
 
 non admittimus, non credimus, non accipimus. quae sunt 
 oues meae, inquit pastor caelestis, uocem meam audiunt 
 et sequuntur me. uox eius de ecclesia non est obscura. 
 quisquis ab eius grege errare non uult. hanc audiat, hanc 
 sequatur. fidelissimus dispensator eius, doctor gentium in fide 
 et ueritate, quia ipse in eo loquebatur, haec dicit: miror 
 quod sic tam cito transferimini ab eo qui uos uocauit 
 in gratia Christi in aliud euangelium, quod 
 non est aliud; nisi aliqui sunt conturbantes uos et 
 uolentes conuertere euangelium Christi. sed licet 
 si nos aut angelus de caelo uobis euangelizauerit 
 praeterquam quod euangelizauimus uobis, anathema 
 sit. sicut praediximus, et nunc iterum dico, 
 si quis uobis euangelizauerit praeterquam quod 
 accepistis, anathema sit. euangelizata est nobis ecclesia 
 per totum orbem terrarum futura. hoc in lege et prophetis 
 et psalmis esse praenuntiatum ipse dominus testificatus est, 
 qui eam coepturam ab Hierusalem et per omnes gentes permanaturam 
 esse praedixit, testes sibi futuros in Hierusalem 
 et in tota Iudaea et Samaria et usque in totam terram, cum 
 iam in caelum ascenderet, praenuntiauit. haec uerba facta 
 secuta sunt: quomodo coeptum sit ab Hierusalem et deinde 
 processum in Iudaeam et Samariam et inde in totam terram, 
 ubi adhuc crescit ecclesia, donec usque in finem etiam reliquas 
 gentes ubi adhuc non est obtineat, scripturis sanctis 
 testibus consequenter ostenditur. quisquis aliud euangelizauerit, 
 anathema sit. 
 
 Aliud autem euangelizat, qui perisse de cetero mundo 
 ecclesiam et in parte Donati in sola Africa remansisse dicit.

 

 

 

 
 
 
 ergo anathema sit: aut legat mihi hoc in scripturis sanctis et 
 non sit anathema.

Lego, inquit. nam Enoch unus inter omnes homines 
 placuit deo et translatus est et postea toto mundo aquarum 
 inundatione deleto solus Noe cum coniuge et filiis et nuribus 
 suis in arca meruit liberari . adiungunt etiam de Loth, quod 
 solus cum filiabus de Sodomis liberatus sit, de ipso quoque 
 Abraham et Isaac et Iacob, quod pauci fuerint deo placentes 
 in terra idolis et daemonibus dedita. postremo iam multiplicato 
 populo Israhel, iam temporibus regum in terra promissionis, 
 quae fuerat omnibus duodecim tribubus distributa, 
 commemorant decem tribus diuisas et traditas seruo Salomonis, 
 duas autem remansisse filio Salomonis ad regnum quod erat 
 Hierusalem. sic et nunc, inquiunt, totus mundus apostatauit. 
 nos autem tamquam duae illae tribus in templo dei, hoc est 
 in ecclesia, remansimus. dominum etiam Iesum Christum cum 
 plurimi discipuli sequerentur, septuaginta duobus apostatantibus 
 soli cum illo duodecim remanserunt . his atque huiusmodi 
 exemplis haeretici suam paucitatem commendare conantur 
 et in sanctis ecclesiae multitudinem toto orbe diffusam 
 blasphemare non cessant. sed quaero ab eis, si, quod absit. 
 nollem credere uera esse ista ipsa quae ab eis commemorantur 
 exempla, unde me conuincerent. nonne de scripturis sanctis, 
 ubi leguntur tanta manifestatione, ut quisquis illas litteras in 
 fidem recipit non possit nisi et ista uerissima confiteri? porro 
 si haec exempla ideo cogerer credere uera esse, quia ibi scripta 
 sunt, ubi non possum dicere falsa esse quae scripta sunt, cur 
 non et ipsi de ecclesia toto orbe diffusa eisdem scripturis 
 credunt? ecce nos illa omnia credimus. credant et ipsi quod

 

 
 
 
 ait dominus: praedicari in nomine eius paenitentiam et 
 remissionem peccatorum per omnes gentes, incipientibus 
 ab Hierusalem, credant quod ascensurus in caelum 
 nouissime dixit: eritis mihi testes in Hierusalem et in 
 tota Iudaea et Samaria et usque in totam terram. et 
 illa et ista uera esse credantur, et nulla inter nos contentio 
 remanebit, quia nec illis ueris ista nec istis ueris illa impediuntur. 
 et ista, inquiunt, credimus et completa esse confitemur, 
 sed postea orbis terrarum apostatauit et sola remansit 
 Donati communio . haec nobis legant, sicut legunt de Enoch, 
 de Noe et de Abraham, Isaac et Iacob et de illis duabus tribubus, 
 quae decem separatis reliquae factae sunt, et de duodecim 
 apostolis, qui ceteris apostatantibus remanserunt. et hoc 
 similiter legant, et nihil resistimus. si autem non ea de scripturis 
 sanctis legunt, sed suis contentionibus persuadere conantur, 
 credo illa quae in scripturis sanctis leguntur, non credo 
 ista quae ab haereticis uanis dicuntur. sed quia se duabus 
 illis tribubus, quae cum Salomonis filio remanserunt, comparandos 
 putant, legant, et eos hoc elegisse paenitebit sic enim 
 commemorantur in scripturis ipsi duo populi: pars quae erat 
 ad Hierusalem Iuda nominatur, illa uero alia, quae cum seruo 
 Salomonis in ampliore numero segregata est, Israhel uocatur. 
 legant quae dicant prophetae de utrisque, quemadmodum 
 peiorem dicant ludam quam Israhel, ita ut iustificatam dicant 
 auersatricem Israhel peccatis praeuaricatricis Iudae, id est tam 
 grauia esse peccata huius, ut in eius comparatione illa iusta 
 dicenda sit. nec huius tamen nec illius peccata obfuerunt 
 aliquid iustis, qui et hic et illic fuisse inueniuntur. nam et 
 in illa parte, quam pro exemplo perditionis ponunt, id est in 
 Israhel, fuerunt sancti prophetae. ibi erat ille memorabilis

 

 

 
 
 
 Helias, ut de aliis taceam, cui etiam dictum est: reliqui 
 mihi septem milia uirorum qui non curuauerunt genua 
 ante Baal. ideo nequaquam pars illa populi tamquam haeresis 
 fuisse deputanda est. deus enim easdem tribus iusserat 
 separari, non ut religio, sed ut regnum diuideretur et hoc 
 modo uindicaretur in regnum Iuda. deus autem numquam 
 iubet schisma uel haeresem fieri. neque enim quia et in orbe 
 terrarum plerumque regna diuiduntur, ideo et unitas christiana 
 diuiditur, cum in utraque parte catholica inueniatur 
 ecclesia.

Hoc ideo de Iuda et Israhel commemorandum arbitratus 
 sum, maxime ut admoneantur isti non obesse iustis in medio 
 impiorum constitutis, quidquid in ipsos populos propter impiorum 
 multitudinem dicitur, ut desinant colligere testimonia, 
 quaecumque siue per prophetas siue per os domini siue per 
 euangelistas in zizania uel paleam orbis terrarum dicta inueniuntur. 
 plerumque enim sermo diuinus impias turbas ecclesiae, 
 quae nec in ecclesia deputantur, tamen propter sacramenta, 
 quae cum sanctis communiter habent, quia inest in eis quaedam 
 forma pietatis cuius uirtutem negant, sicut ait apostolus: 
 habentes formam pietatis, uirtutem autem eius abnegantes, 
 sic redarguit, tamquam omnes tales sint et nullus 
 bonus omnino remanserit. inde quippe admonemur in suo quodam 
 numero eos dici omnes, id est omnes filios gehennae, 
 quo eos deus pertinere praesciuit. isti ergo uel imperite uel 
 fallaciter agentes colligunt de scripturis talia, quae uel in 
 malos bonis usque in finem permixtos uel de uastatione prioris 
 populi Iudaeorum dicta repperiuntur, et uolunt ea detorquere 
 in ecclesiam dei, ut tamquam defecisse ac perisse de toto orbe 
 uideatur. desinant ergo talia proferre, si respondere huic epistulae 
 uolunt. neque enim nos ita dicimus per totum orbem

 

 
 
 
 diffundi ecclesiam, ut in sacramentis eius solos bonos esse 
 dicamus ac non etiam malos et eos multo plures, ut in eorum 
 comparatione pauci sint, cum per se ipsos ingentem numerum 
 faciant.

Habemus innumerabilia testimonia et de commixtione 
 malorum cum bonis in eadem communione sacramenti, 
 sicut ludas ab initio malus inter bonos undecim conuersatus 
 est, et de bonorum paucitate propter malorum plurium comparationem 
 et rursus de bonorum multitudine per se ipsam 
 considerata. ex quibus, ne longum faciam, pauca commemoro. 
 est in Canticis canticorum, quod de sancta ecclesia dictum 
 omnis christianus agnoscit: sicut lilium in medio spinarum, 
 ita proxima mea in medio filiarum. unde appellat 
 spinas nisi propter malignitatem morum, et easdem unde filias 
 nisi propter communionem sacramentorum? uidet etiam Ezechiel 
 signatos quosdam, ne cum malis pariter interirent,, de 
 quibus ei dicitur: qui gemunt et maerent peccata et 
 iniquitates populi mei quae fiunt in medio eorum. 
 populum suum non diceret, quem solis illis illaesis perire mox 
 iubet, nisi eum populum qui eius sacramenta gestabat. dicit 
 et dominus de superseminatis zizaniis: sinite utraque crescere 
 usque ad messem, id est triticum et zizania, et ipse 
 interpretatur messem finem esse saeculi, agrum uero, ubi utrumque 
 seminatum est, mundum esse. oportet itaque usque in 
 finem saeculi crescere utrumque per mundum. unde iam non 
 permittuntur isti suspicari aut asserere quod dicunt, defecisse 
 omnes bonos de mundo, ut in sola parte Donati remanerent. 
 conantur enim contra apertissimam sententiam domini dicentis: 
 ager est mundus et: sinite utraque crescere usque ad

 

 
 
 
 messem et: messis est finis saeculi. est (et) alia similitudo 
 apertissima de commixtione bonorum et malorum intra eandem 
 sacramentorum communionem et conexionem, quam dominus 
 ipse et ponit et exponit: simile est, inquit, regnum caelorum 
 sagenae missae in mare, quae congregat omnia 
 genera piscium; cum autem esset impleta, eduxerunt 
 eam ad litus et sedentes elegerunt optimos in uasa 
 sua, malos autem foras miserunt. sic erit in consummatione 
 saeculi: exient angeli et separabunt malos 
 de medio iustorum et mittent eos in fornacem ignis; 
 ibi erit fletus et stridor dentium. nulla ergo malorum 
 commixtio terret bonos, ut propterea uelint tamquam retia 
 rumpere et a congregatione unitatis exire, ne homines non 
 pertinentes ad regnum caelorum in sacramentorum consortio 
 patiantur, quandoquidem, cum ad litus, id est ad finem saeculi, 
 uentum fuerit, fiet debita separatio non humana temeritate, 
 sed diuino iudicio.

De paucitate autem bonorum ipse dominus apertissime 
 dicit: intrate per angustam portam. quam lata et spatiosa 
 uia quae ducit ad interitum, et multi sunt qui 
 pergunt per illam; quam angusta porta et arta uia 
 quae ducit ad uitam, et pauci sunt qui ingrediuntur 
 per illam. istos paucos Donatistae se putant esse et ideo 
 dicunt perisse orbem terrarum, se autem in hac paucitate 
 quam laudauit dominus remansisse. qui quando comparantur 
 cum eis, longe pauciores Rogatistas aut Maximianistas obicimus 
 qui se ab eis separauerunt, si existimant sibi de paucitate 
 esse gloriandum. uerumtamen hanc paucitatem in comparatione 
 multitudinis malorum esse a domino commendatam. 
 multitudinem autem bonorum, cum per se ipsa consideratur.

 

 
 
 
 non tacuisse scripturas legant et uideant quam plura testimonia 
 repperiantur. unde enim ipsum semen Abrahae sicut 
 stellae caeli et sicut arena maris promittitur nisi propter 
 innumeram multitudinem, cum dicat apostolus ideo dictum esse: 
 in Isaac uocabitur tibi semen, quia non filii carnis, 
 sed filii promissionis deputantur in semen? unde multi 
 filii desertae magis quam eius quae habet uirum? 
 unde multi ab oriente et occidente uenient et recumbent cum 
 Abraham et Isaac et Iacob in regno caelorum; 
 filii autem regni ibunt in tenebras exteriores, 
 hoc est impii Iudaei? unde dicit apostolus: ut mundaret, 
 inquit, nos sibi populum abundantem, aemulatorem 
 bonorum operum? unde Apocalypsis milia milium dicit esse 
 sanctorum ecclesiae filiorum? ecce ipsi dicuntur multi qui 
 dicuntur et pauci. quare, nisi multi per se ipsos considerati, 
 pauci autem in comparatione iniquorum?

De nobis, inquiunt, dictum est: erunt primi 
 qui erant nouissimi. ad Africam enim euangelium postmodum 
 uenit et ideo nusquam litterarum apostolicarum 
 scriptum est Africam credidisse. de orientalibus autem et 
 ceteris gentibus, quae in sanctis libris commemorantur fidem 
 recepisse Christianam, dictum est: erunt nouissimi qui 
 erant primi, quia recessuri erant a fide . nonne ista est 
 haereticorum cauenda calliditas, uolentium conuertere uerba 
 dei a ueritate propter quam dicta sunt ad peruersitatem in 
 qua ipsi sunt? cur enim hoc non potius de Iudaeis intellegimus, 
 qui nouissimi facti sunt cum fuissent primi, et de christianis 
 ex gentibus, qui primi facti sunt cum fuissent nouissimi? quem

 

 
 
 
 intellectum si aliquo certiore documento probare non possem, sufficere 
 debuit bene iudicanti auditori, quod inuenerim exitum in 
 bis uerbis, unde istos appareat nihil pro se attulisse tamquam 
 certum, ut dubitari non possit, quia, etsi non essent Iudaei et 
 gentes de quibus hoc dictum intellegerem, nonnullae barbarae 
 nationes etiam post Africam crediderunt, unde certum sit 
 Africam in ordine credendi non esse nouissimam. huc accedit, 
 quod ipse dominus de quibus hoc dixisset exposuit et 
 ora calumniatorum oppilauit. loquens enim Iudaeis, qui ei 
 dicturi sunt: in plateis nostris docuisti: cum uideritis, 
 inquit, Abraham et Isaac et Iacob et omnes prophetas 
 in regno dei, uos autem expelli foras. et uenient 
 ab oriente et occidente et aquilone et austro, et accumbent 
 in regno dei. et ecce sunt nouissimi qui erunt 
 primi, et sunt primi qui erunt nouissimi. hic certe quid 
 contradicatur non inuenitur.

Item dicunt de apostasia orbis terrarum dictum esse 
 quod ait dominus: filius homini:s ueniens putas inueniet 
 fidem in terra ? quod nos intellegimus dictum uel 
 propter ipsam fidei perfectionem, quae ita difficilis est in 
 hominibus, ut in ipsis quoque admirabilibus sanctis, sicut in 
 ipso Moyse, inueniatur aliquid ubi trepidauerint uel trepidare 
 potuerint, uel propter illam iniquorum abundantiam et paucitatem 
 bonorum, de qua satis diximus. propterea enim tamquam 
 dubitans hoc dominus dixit. neque enim ait: (ueniens 
 filius hominis non inueniet fidem in terra\', sed: putas inueniet 
 fidem in terra? cui utique cuncta scienti et praescienti 
 de aliqua re dubitare non conuenit, sed illius dubitatio nostram

 

 
 
 
 dubitationem figurauit, quia propter multa scandala circa finem 
 saeculi pullulantia hoc erat quandoque infirmitas humana dictura. 
 unde in psalmis dicitur: dormitauit anima mea prae 
 taedio; confirma me in uerbis tuis. quare: dormitauit 
 anima mea prae taedio, nisi propter illud quod dominus ait: 
 quoniam abundauit iniquitasrefrigescet caritas multorum? 
 et quare: confirma me in uerbis tuis, nisi propter id 
 quod sequitur: qui autem perseuerauerit usque in finem, 
 hic saluus erit? sunt ergo per totum mundum, in quibus quoniam 
 abundat iniquitas, refrigescet caritas multorum, et sunt rursus 
 per totum mundum, qui perseuerando usque in finem salui 
 erunt, quia sinite, inquit, utraque crescere usque ad messem, 
 et: messis est finis saeculi, ager autem mundus. 
 cuius humanae infirmitatis est etiam illa uox: saluum me fac, 
 domine, quoniam defecit sanctus, quoniam diminutae 
 sunt ueritates a filiis hominum. et inter hos tamen est 
 unum cor et una in deum anima fidelium clamans: saluum 
 me fac, domine. quia enim sic unus est iste homo qui dicit: 
 saluum me fac, domine, ut ex multis constet, paulo post 
 in eodem psalmo dicitur: propter miseriam inopum et 
 gemitum pauperum nunc exsurgam, dicit dominus. et 
 rursus paulo post plurali numero dicitur: tu uero seruabis 
 nos et custodies nos a generatione hac et in aeternum. 
 qua generatione, nisi de qua superius dictum est: defecit 
 sanctus et diminutae sunt ueritates a filiis hominum? 
 sed utrumque hoc genus per totum mundum usque in finem, 
 quia sinite, inquit, utraque crescere usque ad messem, 
 et: ager est mundus, messis finis saeculi. ipse enim 
 unus homo, quod est corpus Christi ex multis constans,

 

 
 
 
 tamquam Enoch deo placens transferetur et tamquam Loth de 
 Sodomis et tamquam Noe de diluuio liberabitur. in ipso est 
 miseria inopum et gemitus pauperum, quia eius anima dormitat 
 a taedio, cum se petit confirmari in uerbis dei. in eo 
 autem psalmo dicit unde sit ipsum taedium: taedium, inquit, 
 detinuit me a peccatoribus relinquentibus legem tuam. 
 ipse item clamat, cum eodem taedio cor eius angitur; sed 
 uideant unde clamat: a finibus terrae, inquit, ad te exclamaui, 
 dum angeretur cor meum. ipse persecutionem uere 
 pro iustitia patitur, non solum si tormentis corporalibus patiatur 
 — hoc enim non semper —, sed quod semper, quamdiu 
 transeat iniquitas, patitur cruciatus uidelicet cordis, cum eum 
 taedium detinet a peccatoribus relinquentibus legem dei. neque 
 enim nullam persecutionem Loth in Sodomis patiebatur, ubi 
 tamen ei habitanti nullus per corporales poenas molestus fuit, 
 sed aspectu et auditu iustus inhabitans animam iustam 
 iniquis aliorum factionibus cruciabat. de hoc dicit apostolus: 
 sed et omnes qui uolunt pie uiuere in Christo 
 persecutionem patientur. de illis autem qui relinquunt 
 legem dei — de quibus dicit idem ipsum corpus Christi: uidi 
 insensatos et tabescebam —: mali autem, inquit, et 
 facinerosi proficient in peius, ipsi errantes et alios 
 in errorem mittentes. sed utrumque hoc genus per totum 
 mundum usque in finem, quia sinite, inquit, utraque crescere 
 usque ad messem, ager autem est mundus, messis 
 finis saeculi.

Uerumtamen istos miror non adtendere quid dicant, cum 
 uelut pro se commemorant quod ait dominus: filius hominis

 

 
 
 
 ueniens putas inueniet fidem in terra?, quasi Africa non 
 sit terra. si enim hoc ita dixit tamquam omnino in nullis 
 inuenturus fidem, aut de quadam terra dixit et incertum est 
 de qua dixerit, aut de tota terra dixit et non inueniunt quomodo 
 de Africa non dixerit. sane uideant, ne forte consequentibus 
 uerbis tales tetigerit quales isti sunt. cum enim dixisset: 
 filius hominis putas inueniet fidem in terra?, credo 
 quia poterat quibusdam superbis haereticis, qui in aliqua parte 
 terrarum se ab orbis unitate separauerunt, ascendere in cor 
 uana et inflata cogitatio, quod ipsi essent iusti deficientibus 
 et pereuntibus a fide ceteris gentibus per quas ecclesiae communio 
 dilatatur, continuo secutus euangelista: dixit autem, 
 inquit, et ad quosdam, qui sibi iusti uidebantur et spernebant 
 ceteros, similitudinem istam, et sequitur de illis 
 duobus in templo orantibus, Pharisaeo et publicano, in quibus 
 duobus figurantur superba gloriatio bonorum operum et humilis 
 confessio peccatorum. desinant ergo isti, si respondere huic 
 epistulae parant, ea testimonia commemorare, quae nos cum 
 ipsis clamamus uel in perditionem Iudaeorum uel in zizania 
 sine paleam siue malos pisces totius mundi, et sicut nos 
 manifestissimis testimoniis asseruimus ecclesiam toto orbe 
 diffusam, sic et ipsi manifestum aliquid proferant, unde ostendant 
 esse praedictum ceteris gentibus a fide Christi pereuntibus 
 solam Africam remansuram et quocumque episcopi ex 
 Africa mitterentur.

Scriptum est, inquiunt, in Canticis canticorum 
 sponsa, id est ecclesia, dicente ad sponsum: annuntia mihi, 
 quem dilexit anima mea, ubi pascis, ubi cubas in 

 

 
 
 
 meridie . hoc est unicum testimonium quod pro se isti resonare 
 arbitrantur, eo quod Africa in meridiana orbis parte sit 
 constituta. unde primum quaero quomodo Christum interroget 
 ecclesia, ut annuntiet ei ubi sit ecclesia; neque enim duae, 
 sed una est. aut ipsi ostendant, quoniam non negant haec 
 uerba ecclesiam dicere Christo, quae sit ecclesia quae interrogat 
 et quae sit ecclesia de qua interrogat. quaerit enim 
 quo ueniat ad sponsum suum et dicit ei: annuntia mihi, 
 quem dilexit anima mea, ubi pascis, ubi cubas in 
 meridie. iam ista ecclesia est quae loquitur et quaerit, 
 ubi sit [ecclesia] in meridie. neque enim interrogat: ubi 
 pascis, ubi cubas, et ei respondetur: in meridie, tamquam 
 sponsus respondeat: \'in meridie pasco, in meridie 
 cubo\', sed omnia ista uerba ad interrogationem pertinent: ubi 
 pascis, ubi cubas in meridie? adhuc enim ipsa dicit: ne 
 forte fiam sicut operta super greges sodalium tuorum. 
 iam uero ille respondet: nisi cognoueris temet ipsam, o 
 decora inter mulieres et cetera. non ergo his uerbis 
 ostenditur in sola parte meridiana esse ecclesia, sed (et) in 
 aliis mundi partibus constituta. interrogat fortasse quid ad 
 eius communionem pertineat in meridie, id est ubi sponsus 
 eius pascat et cubet in meridie, quia suos pascit et in suis 
 cubat. ueniunt enim quaedam membra eius, id est boni fideles, 
 ex partibus transmarinis in Africam et, cum audierint esse 
 hic partem Donati, timentes ne incidant in manus alicuius 
 rebaptizatoris inuocant Christum orantes et dicentes: annuntia 
 mihi, quem dilexit anima mea, ubi pascis, ubi 
 cubas in meridie, id est qui sint meridies ubi tu pascis et

 

 
 
 
 cubas, id est qui habent caritatem et non diuidunt unitatem. 
 et uide quid adiungat: ne forte fiam uelut operta super 
 greges sodalium tuorum, id est ne forte uelut latens et 
 incognita et non reuelata — hoc est enim operta — fiam 
 non super gregem tuum, sed super greges sodalium tuorum, 
 qui cum primo tecum essent extra colligere uoluerant 
 non tuum gregem, sed suos greges, nec audierunt te dicentem: 
 qui mecum non colligit spargit nec quod Petro dixisti: 
 pasce oues meas, non \'oues tuas\'. non est autem ista operta, 
 quia non est sub modio sed super candelabrum, ut luceat omnibus 
 qui in domo sunt — et de illa dictum est: non potest 
 ciuitas abscondi super montem constituta —, sed Donatistis 
 uelut operta est, qui audiunt tam lucida et manifesta 
 testimonia, quae illam toto orbe demonstrant, et malunt clausis 
 oculis offendere in montem quam in eum ascendere, qui cum 
 esset lapis praecisus de monte sine manibus, creuit et factus 
 est mons ingens et impleuit uniuersam terram.

Potest et alio modo intellegi: ubi pascis, ubi cubas 
 in meridie. ipsius enim uox est in psalmis ex persona Moysi 
 famuli dei: dexteram tuam notam fac mihi et eruditos 
 corde in sapientiam; in illis enim meridies dicitur propter 
 ingentem sapientiae lucem et ingentem caritatis ardorem. 
 unde quendam cum exhortaretur spiritus dei ad bona opera 
 per prophetam, hoc illi etiam promittit: et tenebrae tuae 
 sicut meridies erunt. sed si aliquis mundi locus intellegendus 
 esset quod dictum est in meridie, tamen ipsa uerba, 
 sicut dixi, quae omnia unam faciunt interrogationem, nullo

 

 
 
 
 modo permitterent quemquam ad suum sensum istam detorquere 
 sententiam; et si tamquam quaerenti, ubi pasceret et 
 ubi cubaret, de terreno loco responderetur in meridie, non 
 continuo Africam accipere deberemus. Africa enim in parte 
 quidem meridiana mundi est, sed ad africum, non ad austrum, 
 ubi uere meridies est. ibi enim sol facit medium diem, sub 
 qua caeli plaga potius Aegyptus inuenitur. si ergo sponsus 
 ab sponsa tamquam de loco familiarius dilecto et cubili quodam 
 suo secreto interrogatus responderet esse in meridie, 
 multo probabilius ecclesia catholica in his membris suis hoc 
 agnosceret, quae sunt in Aegypto in milibus seruorum dei, 
 qui per heremum sancta societate uiuunt, perfectionem praecepti 
 euangelici studentes tenere quo dictum est: uis esse 
 perfectus? uade uende omnia quae habes et da pauperibus, 
 et habebis thesaurum in caelis, et ueni sequere 
 me. quanto enim melius ibi secretius pascere et cubare, 
 id est requiescere, filius dei diceretur quam in turbis inquietis 
 furiosorum circumcellionum, quod malum Africae proprium 
 est! nam de Aegypto ita Esaias prophetat: illo die erit 
 altare domini in regione Aegyptiorum et titulus ad 
 fines eorum domino, et erit in signum in aeternum 
 domino in regione Aegyptiorum, quoniam clamabunt 
 ad dominum aduersus eos qui eis pressuram faciebant, 
 et mittet illis dominus hominem qui saluos eos faciet, 
 iudicans seruabit eos. et cognitus erit dominus Aegyptiis, 
 et timebunt Aegyptii dominum in illo die 
 et facient sacrificia et uota promittent domino et 
 reddent. et feriet dominus Aegyptios plaga et sanabit

 

 
 
 
 eos sua misericordia et conuertentur ad dominum et 
 exaudiet illos et sanabit illos. quid ad haec dicunt? quare 
 non communicant ecclesiae quae praedicta est Aegyptiorum? 
 aut si praefiguratione prophetica Aegyptus mundum significat, 
 quare non communicant ecclesiae orbis terrarum?

Proinde perscrutentur scripturas et contra tam multa 
 testimonia, quibus ostenditur ecclesia Christi toto terrarum 
 orbe diffundi, uel unum proferant tam certum et tam manifestum 
 quam illa sunt, quo demonstrent ecclesiam Christi 
 perisse de ceteris gentibus et in sola Africa remansisse tamquam 
 ab alio initio, non ab Hierusalem, sed a Carthagine, ubi 
 primo episcopum contra episcopum leuauerunt. si autem uelimus 
 intellegere Donatum principem Tyri, quia Tyria Carthago cognominata 
 est, quae in eum per Ezechielem prophetantur? ubi eum 
 maxime designat quod ei dicitur: ostendam tibi quia homo 
 es et non deus. isti enim de huius magis quam de dei 
 nomine gloriantur, et cum solus deus sine peccato sit et 
 sacerdos ille qui interpellat pro nobis, quia et de ipso dictum 
 est: qui est super omnia deus benedictus in saecula, 
 isti Donati imitatores ita se uolunt sine peccato uideri, ut 
 etiam iustificatores hominum se asserant et suum oleum quod 
 non sit oleum peccatoris. merito dicitur principi Tyri: dixisti 
 (deus sum\', es autem homo et non deus, cui etiam dicitur: 
 numquid tu melior quam Danihel? confitetur enim Danihel 
 peccata sua et peccata populi sui. isti autem pertinentes ad principem 
 Tyri ideo se dicunt orantes audiri pro peccatis populi, quia 
 ipsi sine peccato sunt. merito dicitur principi Tyri: numquid 
 tu melior quam Danihel? ecce nos possumus inuenire aliquid 
 proprium, et hoc maximum malum a capite Africae, id

 

 
 
 
 est a Carthagine, exortum — norunt enim homines quam 
 congruenter Tyrus pro Carthagine accipitur —, et tamen non 
 agimus talibus. fortassis enim aliquid aliud significet Tyrus: 
 quanto magis meridies, cum et ipsa uerba ad alium cogant 
 intellectum !

Sed quam non permittantur saltem quaerere aliquid, quo 
 probent esse praedictum deficientibus a fide christiana ceteris 
 gentibus in sola Africa ecclesiam remansuram, attendant illud, 
 quod saepe commemoraui, utraque crescere usque ad messem 
 et agrum esse mundum, messem finem saeculi, non nobis, sed 
 ipso domino interpretante parabolam suam. est et aliud euidentissimum 
 quod eis omnino auferat laborem quaerendi, unde 
 probent ecclesiam mundo perdito ad solos Afros redactam. 
 potest enim aliquid esse et non inueniri. non esse autem et 
 inueniri non potest. desinant ergo quaerere quod inuenire non 
 poterunt, non quia occultum est, sed quia non est. sunt enim 
 adhuc nonnullae gentes in quibus nondum est euangelium 
 praedicatum; necesse est autem impleri omnia quae de Christo 
 et ecclesia praedicta sunt. oportet ergo et in eis praedicari, 
 quod cum impletum fuerit, tunc erit finis. 
 
 
 Quomodo ergo isti dicunt iam esse completum 
 quod dominus ait: praedicari in nomine eius paenitentiam 
 et remissionem peccatorum in omnes gentes, 
 incipientibus ab Hierusalem, sed postea ceteris deficientibus 
 solam Christo Africam remansisse, cum adhuc illud implendum 
 sit, nondum impletum? cum autem impletum fuerit, 
 ueniet finis. sic enim dominus ait: et praedicabitur hoc 
 euangelium regni in uniuerso orbe in testimonium

 

 
 
 
 omnibus gentibus, et tunc ueniet finis. quomodo ergo, 
 cum adimpleta esset fides omnium gentium, tunc perditio 
 gentium excepta Africa consecuta est quandoquidem ipsa fides 
 omnium gentium nondum adimpleta est?

Nisi forte hoc restat hominum insaniae, ut dicant non 
 ex illis ecclesiis, quae fundatae sunt per apostolorum labores, 
 adimpleri praedicationem euangelii in omnibus gentibus. sed illis 
 pereuntibus et earum reparationem ex Africa futuram per partem 
 Donati et residuarum gentium adquisitionem. puto quod ipsi 
 etiam rideant cum hoc audiunt, et tamen nisi hoc dicant, quod 
 erubescunt si dicant, non habent omnino quod dicant. sed quid 
 ad nos nemini inuidemus. hoc nobis legant de scripturis sanctis. 
 et credimus; hoc, inquam, nobis ex canone diuinorum librorum 
 legant, tot cinitates, quae usque ad hodiernum diem baptismum 
 per apostolos sibi traditum tenuerunt, propter Afrorum sibi incognita 
 crimina perisse a fide Christi et denuo baptizandas esse a 
 parte Donati, atque inde ceteris gentibus. quae nondum audierunt, 
 praedicandum euangelium. hoc nobis legant — quid morantur, 
 quid tergiuersantur, quid impediunt salutem gentium? -, legant 
 hoc et cum ipsa lectione nouos apostolos mittant ad tot gentes 
 rebaptizandas et ad residuas baptizandas.

Sed plane uideant, cum ad Colossenses uenerint, quomodo 
 ibi uel legant uel audiant ad eos epistulam datam, ubi 
 eis dicit apostolus: gratias agimus deo patri domini 
 nostri Iesu Christi semper pro uobis deprecantes, audientes 
 fidem uestram in Christo Iesu et dilectionem 
 quam habetis in omnes sanctos propter spem quae 
 reposita est uobis in caelis, quam ante audistis in 
 uerbo ueritatis euangelii quod peruenit in uos, sicut 
 in omni mundo est fructificans et crescens sicut et

 

 

 

 
 
 
 in uobis, ex qua die audistis et cognouistis gratiam 
 dei in ueritate. haec enim uerba conueniunt cum euangelio 
 ubi dictum est: simile est regnum caelorum homini seminanti 
 bonum semen in agro suo, et postea exponitur 
 ager esse hic mundus. sicut enim hoc ex quo seminatum est 
 crescere praedictum est usque ad messem, ita et apostolus 
 dicit: in omni mundo fructificans et crescens sicut et 
 in uobis, ex qua die audistis. crescit autem usque in finem, 
 quia usque ad messem; messis enim est finis saeculi. 
 dicent ergo non solum Colossenses ad quos data est, sed 
 etiam ceteri omnes apud quos legitur haec epistula, ubi per 
 apostolicas litteras constat bonum semen esse. seminatum et 
 iam tunc crescere et fructificare coepisse: \'quid nobis affertis 
 noui? numquid iterum seminandum est bonum semen, quando 
 ex quo seminatum est crescit usque ad messem si dicitis 
 perisse in illis locis quod erat per apostolos seminatum et 
 ideo esse rursus ex Africa seminandum, respondebitur: legite 
 nobis hoc ex diuinis oraculis\'. quod profecto legere non potestis, 
 nisi prius ostenderitis falsum esse quod scriptum est, 
 semen illic ante seminatum crescere usque ad messem. 
 et quia nullo pacto sibi diuina eloquia contradicunt, nullo 
 modo in eis inuenietis, quod contra hoc tam manifestum 
 recitare possitis. restat ergo ut non ex diuinis libris, sed ex 
 uobis ista dicatis. proinde dignissime respondebitur: anathema 
 sitis\'. tenent enim ecclesiae apostolico labore fundatae, cum 
 quanta cura sibi praedictum sit: si quia uobis euangelizauerit 
 praeterquam quod accepistis, anathema sit.

Quoniam igitur in scripturis sanctis ecclesia 
 manifeste cognoscitur incipiens ab Hierusalem et per alias 
 gentes crescens, donec omnes occupet usque in finem saeculi,

 

 
 
 
 non autem sola frumenta, sed et purgamenta eius commemorantur, 
 prius correcti communicate frumentis, et tunc uidebitis, 
 quid in eis zizania uel paleam dicere debeatis. alioquin et 
 malos bonorum laudibus exornare et bonos malorum criminibus 
 accusare detestando errore cogimini. nempe in manibus documenta 
 gestamus, quibus probemus maiores uestros, quorum 
 schisma sectamini, et municipalibus gestis sanctos libros ignibus 
 tradidisse et ecclesiasticis negare non potuisse, eosdemque inter 
 iudices fuisse illos, qui apud Carthaginem contra Caecilianum et 
 collegas eius absentes sententias contulerunt. nempe idem leguntur 
 gestis et municipalibus et ecclesiasticis traditores, qui postea 
 proferuntur a uobis tamquam traditorum absentium damnatores. 
 nempe Nundinarius illius temporis diaconus uester apud Zenophilum 
 consularem omnes Lucillae nundinas pate fecit, quae 
 damnationem Caeciliani emit ab episcopis, qui ei factus fuerat 
 inimicus uerum praedicans. nempe ipsi postea litteras ad imperatorem 
 Constantinum dederunt datisque ab eo, sicut petiuerant, 
 disceptatoribus episcopis non consenserunt eosdemque 
 postmodum apud illum tamquam iniquos iudices accusauerunt 
 et ab aliis sibi ad Arelatum datis ad ipsum imperatorem 
 appellauerunt eodemque inter partes audiente calumniatores 
 inuenti atque damnati in eadem furoris pertinacia permanserunt. 
 nempe uos ipsi, qui propterea dicitis christianam sanctitatem 
 de tot gentibus, in quibus apostoli eam fundatissimam reliquerunt, 
 penitus esse deletam, quia communicauerunt eis, quos 
 uestri maiores septuaginta episcoporum concilio Carthaginiensi 
 damnauerant, nonne illis, quos trecenti decem Bagaiensi concilio 
 cum Maximiano damnastis, modo communicatis? nonne 
 Praetextatus Assuritanus et in ipso concilio damnatus legitur 
 et gestis proconsularibus a uobis accusatus et oppugnatus, et

 

 

 
 
 
 tamen in quo damnatus erat honore susceptus et in uestra 
 communione defunctus est? nonne Felicianus Mustitanus eodem 
 modo in eadem causa eodem concilio damnatus ab episcopis, 
 accusatus apud iudices, postea receptus a nobis, nunc Uobiscum 
 episcopus niuit? nonne illi. qui ab istis damnatis baptizati 
 sunt, in eodem baptismo uobis modo communicant? sed 
 uidelicet tot ecclesiae transmarinae apostolico labore fundatae 
 si communicauerint sacramenta cum eis, quos nec apud se 
 accusatos ipsae damnarunt et ab aliis postea purgatos et absolutos 
 audierunt, amittunt salutem religionemque christianam: 
 pars autem Donati et damnat quos uoluerit et in ipsa damnatione 
 sacrilegia schismatis eorum sic exaggerat, ut illis, quos 
 uiuos terra sorbuit, comparare non dubitet, et eis rursus 
 cum uoluerit in eodem honore susceptis communicat et 
 sancta atque integra perseuerat. o regula iuris Numidici, 0 
 priuilegia Bagaitana! et baptismus Christi exsufflatur in eis, 
 qui eum in ecclesiis apostolicis perceperunt, in eis autem, 
 quos \'damnati sacrilegi\', sicut in Bagaitano concilio scriptum 
 est, Praetextatus et Felicianus baptizauerant, parcitur baptismo 
 Christi, non quia baptismus Christi est, sed quia per eos 
 datos est, qui a suis damnatoribus episcopi recedere et ad 
 suos damnatores episcopi redire meruerunt.

Nempe haec omnia, quae iam diu commemoro, regalibus 
 litteris et ecclesiasticis et municipalibus et proconsularibus 
 gestis facta recitamus. tamen, o Donatistae, si uos teneretis 
 ecclesiam toto orbe diffusam, quae manifestissimis canonicarum 
 scripturarum testimoniis designata et expressa est, nihil aduersus 
 uos omnia ista ualere deberent, quia neque uobis 
 paleae crimina praeiudicarent, si uos in ea triticum essetis,

 

 
 
 
 nec si uos essetis palea et uestra essent crimina, tritico dominicae 
 segetis aliquid praeiudicaretis, quod ita in agro domini 
 seminatum est, ut crescat usque ad messem, id est quod ita 
 in mundo seminatum est, ut crescat usque in finem saeculi. 
 eo ergo modo si forte, quod adhuc nobis numquam probastis, 
 aduersus paleam nostram talia documenta gereretis, nos autem 
 aduersus uos tanta ista quae commemoraui non haberemus, 
 etiam sic nihil frumentis nostris toto orbe diffusis omnino 
 praeiudicaret, quidquid in eorum paleam quamuis uerissimum, 
 quamuis manifestissimum, quamuis probatissimum diceretis. 
 proinde remoueantur omnes moratoriae tergiuersationes. quidquid 
 de peccatis hominum falsum obicitur, conueniatur conscientia 
 et non obiciatur; quidquid de peccatis hominum etiam 
 uerum obicitur et uel probari non potest uel cum debuit probari 
 non potuit, non obiciatur; quidquid de peccatis hominum 
 et uerum et probatum obicitur nec tamen ad frumenta quae 
 inter paleam latent, sed ad ipsam paleam, quae in fine separabitur, 
 pertinet, non obiciatur. haec enim et nos multo copiosius 
 et probabilius obicere possumus, non ea inanitate qua 
 illi, ut in eis causam nostram constituamus, sed ut eis ostendamus 
 non ideo nos nolle talibus fidere, quia non inuenimus 
 talia quae dicamus, sed ne tempus rebus necessariis utile in 
 rebus non necessariis conteramus. quod propterea illi faciunt, 
 quia robusta et firma ueritate subnixa documenta, quibus 
 causam suam tueantur, inuenire non possunt et uolunt uideri 
 aliquid dicere, dum tacere erubescunt et inania loqui non 
 erubescunt. remotis ergo omnibus talibus ecclesiam suam 
 demonstrent, si possunt, non in sermonibus et rumoribus 
 Afrorum, non in conciliis episcoporum suorum, non in litteris 
 quorumlibet disputatorum, non in signis et prodigiis 
 fallacibus, quia etiam contra ista uerbo domini praeparati et 
 »

 
 
 
 cauti redditi sumus, sed in praescripto legis, in prophetarum 
 praedictis, in psalmorum cantibus, in ipsius unius pastoris 
 uocibus, in euangelistarum praedicationibus et laboribus, hoc 
 est in omnibus canonicis sanctorum librorum auctoritatibus, 
 nec ita, ut ea colligant et commemorent quae obscure uel 
 ambigue uel figurate dicta sunt, quae quisque sicut uoluerit 
 interpretetur secundum sensum suum. talia enim recte intellegi 
 exponique non possunt, nisi prius ea, quae apertissime dicta 
 sunt. firma fide teneantur.

Quisquis ergo huic epistulae respondere se praeparat, 
 ante denuntio, ne mihi dicat: \'illi codices dominicos ignibus 
 tradiderunt, illi simulacris gentium sacrificauerunt, illi nobis 
 iniquissimam persecutionem fecerunt, et uos eis in omnibus 
 consensistis*. breuiter enim respondeo quod saepe respondi: 
 aut falsa dicitis aut, si uera sunt, non ad frumenta Christi, 
 sed ad eorum paleam pertinent ista quae dicitis\'. non inde perit 
 ecclesia, quae ultimo iudicio uentilata istorum omnium separatione 
 purgabitur. ego ipsam ecclesiam requiro, ubi sit quae 
 audiendo uerba Christi et faciendo aedificat super petram et 
 audiendo et faciendo tolerat eos, qui audiendo et non faciendo 
 aedificant super harenam; ubi sit triticum quod inter zizania 
 crescit usque ad messem, non quid fecerint uel quid faciant 
 ipsa zizania; ubi sit proxima Christi in medio filiarum malarum 
 sicut lilium in medio spinarum, non quid fecerint uel 
 faciant ipsae spinae; ubi sint pisces boni qui, donec ad litus 
 perueniant, tolerant pisces malos pariter inretitos, non quid 
 fecerint uel quid faciant ipsi pisces mali.

Omissis ergo istis morarum tendiculis ostendat 
 ecclesiam uel in sola Africa perditis tot gentibus retinendam 
 uel ei Africa in omnibus gentibus reparandam atque adimplendam, 
 et sic ostendat, ut non dicat: \'uerum est, quia hoc 
 ego dico aut quia hoc dixit ille collega meus aut illi collegae 
 mei aut illi episcopi uel clerici uel laici nostri, aut ideo uerum 
 est, quia et illa et illa mirabilia fecit Donatus uel Pontius 
 uel quilibet alius, aut quia homines ad memorias mortuorum 
 nostrorum orant et exaudiuntur, aut quia illa et illa ibi contingunt, 
 aut quia ille frater noster aut illa soror nostra tale 
 uisum uigilans uidit uel tale uisum dormiens somniauit\'. remoueantur 
 ista uel figmenta mendacium hominum uel portenta 
 fallacium spirituum. aut enim non sunt uera quae dicuntur 
 aut, si haereticorum aliqua mira facta sunt, magis cauere debemus, 
 quod, cum dixisset dominus quosdam futuros esse fallaces, 
 qui nonnulla signa faciendo etiam electos, si fieri posset, 
 fallerent, adiecit uehementer commendans et ait: ecce praedixi 
 uobis. unde et apostolus admonens: spiritus autem, 
 inquit, manifeste dicit quia in nouissimis temporibus 
 recedent quidam a fide, intendentes spiritibus seductoribus, 
 doctrinis daemoniorum. porro si aliquis in haereticorum 
 memoriis orans exauditur, non pro merito loci, sed 
 pro merito desiderii sui recipit siue bonum siue malum. spiritus 
 enim domini, sicut scriptum est, repleuit orbem 
 terrarum, et: auris zeli audit omnia, et multi irato deo 
 exaudiuntur, de qualibus dicit apostolus: tradidit illos deus 
 in concupiscentias cordis illorum, et multis propitius 
 deus non tribuit quod uolunt, ut quod utile est tribuat. unde

 

 
 
 
 idem apostolus ait de stimulo carnis suae, angelo satanae, 
 quem sibi datum dicit a quo colaphizaretur, ne magnitudine 
 reuelationum extolleretur: propter quod ter dominum rogaui, 
 ut auferret eum a me. et dixit mihi: sufficit tibi 
 gratia mea; uirtus in infirmitate perficitur. nonne legimus 
 ab ipso domino deo nonnullos exauditos in excelsis montium 
 Iudaeae, quae tamen excelsa ita displicebant deo, ut et 
 reges qui ea non euerterent culparentur et qui euerterent 
 laudarentur? unde intellegitur magis ualere petentis affectum 
 quam petitionis locum. de uisis autem fallacibus legant quae 
 scripta sunt, et quia ipse satanas transfigurat se tamquam 
 angelum lucis et quia multos seduxerunt somnia 
 sua, audiant etiam quae narrent pagani de templis et diis 
 suis mirabiliter uel facta uel uisa, et tamen dii gentium 
 daemonia, dominus autem caelos fecit. exaudiuntur ergo 
 multi et multis modis non solum christiani catholici, sed et 
 pagani et Iudaei et haeretici uariis erroribus et superstitionibus 
 dediti. exaudiuntur autem uel ab spiritibus seductoribus, 
 qui tamen nihil faciunt nisi permittantur, deo sublimiter atque 
 ineffabiliter iudicante quid cuique tribuendum sit, siue ab 
 ipso deo uel ad poenam malitiae uel ad solacium miseriae 
 uel ad admonitionem quaerendae salutis aeternae. ad ipsam 
 uero salutem ac uitam aeternam nemo peruenit nisi qui habet 
 caput Christum. habere autem caput Christum nemo poterit 
 nisi qui in eius corpore fuerit, quod est ecclesia, quam sicut 
 ipsum caput in scripturis sanctis canonicis debemus agnoscere. 
 non in uariis hominum rumoribus et opinionibus et factis et 
 dictis et uisis inquirere.

Nemo mihi ergo haec opponat qui mihi respondere

 

 
 
 
 paratus est, quia nec ego dico ideo mihi esse credendum 
 communionem Donati non esse ecclesiam Christi, quia quidam, 
 qui apud eos episcopi fuerunt, diuina instrumenta ignibus 
 tradidisse gestis ecclesiasticis et municipalibus et iudicialibus 
 conuincuntur, aut quia in iudicio episcoporum, quod ab imperatore 
 petiuerant, causam suam non obtinuerunt, aut quia 
 prouocantes ad ipsum imperatorem etiam ab ipso contrariam 
 sibi sententiam meruerunt, aut quia tales sunt apud eos circumcellionum 
 principes, aut quia tanta mala committunt circumcelliones, 
 aut quia sunt apud eos, qui se per abrupta 
 praecipitent uel concremandos ignibus inferant, quos ipsi sibimet 
 accenderunt, aut trucidationem suam etiam inuitis hominibus 
 terrendo extorqueant et tot spontaneas et furiosas mortes, ut 
 colantur ab hominibus, appetant, aut quod ad eorum sepulcra 
 ebriosi greges uagorum et uagarum permixta nequitia die noctuque 
 se uino sepeliant flagitiisque corrumpant. sit ista omnis 
 turba palea eorum nec frumentis praeiudicet, si ipsi ecclesiam 
 tenent. sed utrum ipsi ecclesiam teneant, non nisi de diuinarum 
 scripturarum canonicis libris ostendant, quia nec nos propterea 
 dicimus nobis credi oportere quod in ecclesia Christi sumus, 
 quia ipsam quam tenemus commendauit Mileuitanus Optatus 
 uel Mediolanensis Ambrosius uel alii innumerabiles nostrae 
 communionis episcopi, aut quia nostrorum collegarum conciliis 
 ipsa praedicata est, aut quia per totum orbem in locis sanctis, 
 quae frequentat nostra communio, tanta mirabilia uel 
 exauditionum uel sanitatum fiunt, ita ut latentia per tot annos 
 corpora martyrum, quod possunt a multis interrogantes audire, 
 Ambrosio fuerint reuelata et ad ipsa corpora caecus multorum 
 annorum ciuitati Mediolanensi notissimus oculos lumenque 
 receperit, aut quia ille somnium uidit et ille in spiritu

 

 
 
 
 assumptus audiuit, siue ne iret in partem Donati siue ut recederet 
 a parte Donati. quaecumque talia in catholica fiunt, ideo sunt 
 approbanda, quia in catholica fiunt, non ideo ipsa catholica 
 manifestatur, quia haec in ea fiunt. ipse dominus Iesus cum 
 resurrexisset a mortuis et discipulorum oculis uidendum manibusque 
 tangendum suum corpus offerret, ne quid tamen fallaciae 
 se pati arbitrarentur, magis eos testimoniis legis et prophetarum 
 et psalmorum confirmandos esse iudicauit, ostendens 
 ea de se impleta quae fuerant tanto ante praedicta. sic et 
 ecclesiam suam commendauit dicens: praedicari in nomine 
 suo paenitentiam et remissionem peccatorum per 
 omnes gentes, incipientibus ab Hierusalem. hoc in lege 
 et prophetis et psalmis esse scriptum ipse testatus est, hoc 
 eius ore commendatum tenemus. haec sunt causae nostrae 
 documenta, haec fundamenta. haec firmamenta.

Legimus in Actibus apostolorum dictum de quibusdam 
 credentibus, quod cotidie scrutarentur scripturas. an haec ita 
 se haberent. quas utique scripturas nisi canonicas legis et 
 prophetarum? huc accesserunt euangelia, apostolicae epistulae, 
 Actus apostolorum, Apocaiypsis Iohannis. scrutamini haec 
 omnia et eruite aliquid manifestum, quo demonstretis ecclesiam 
 uel in sola Africa remansisse uel ex Africa futurum esse 
 ut impleatur quod dominus dicit: praedicabitur hoc euangelium 
 in uniuerso orbe in testimonium omnibus gentibus, 
 et tunc ueniet finis. sed aliquid proferte, quod non 
 egeat interprete, nec unde conuincamini quod de alia re dictum 
 sit et uos illud ad uestrum sensum detorquere conemini. 
 uidetis enim unicum illud, quod proferre consuestis: ubi

 

 
 
 
 pascis, ubi cubas in meridie, quemadmodum excussis omnibus 
 eiusdem loci uerbis longe aliud indicat quam uos putatis, et 
 si hoc sonaret quod uultis, Maximianistae uos in eo uincerent. 
 magis enim meridies prouincia Byzacium Tripolis, ubi illi 
 sunt quicumque sunt, quam Numidia, ubi uos praepolletis. ita 
 ergo ipsi germanius et distinctius possunt de meridie gloriari, 
 ut eos excludere ab hac sententia non possitis, nisi in illis 
 uerbis uerum sensum et catholicum teneatis, ostendentes eis\' 
 secundum quattuor angulos orbis terrarum ab austro magis 
 quam ab africo esse meridiem, secundum figuratas autem 
 scripturarum locutiones perfectam mentis illuminationem feruoremque 
 maximum caritatis uocari meridiem, unde scriptum 
 est: et tenebrae tuae tamquam meridies erunt. aliquid 
 ergo proferte quod non contra uos uerius interpretetur, sed 
 quod interprete omnino non egeat, sicut non eget interprete: 
 in semine tuo benedicentur omnes gentes, quia semen 
 Abrahae Christum non ego sed apostolus interpretatur; sicut 
 non eget interprete: tu enim uocaberis uoluntas mea 
 et terra tua orbis terrarum, quia ei dicitur quam nemo 
 christianus nisi ecclesiam Christi intellegit; sicut non eget 
 interprete: commemorabuntur et conuertentur ad dominum 
 uniuersi fines terrae et adorabunt in conspectu 
 eius uniuersae patriae gentium, quoniam ipsius est 
 regnum et ipse dominabitur gentium, quia in eo psalmo 
 dicitur, ubi passio domini etiam teste euangelio declaratur; 
 sicut non eget interprete: quia oportebat Christum pati 
 et resurgere tertia die, et praedicari in nomine eius 
 paenit\'entiam et remissionem peccatorum in omnes

 

 
 
 
 gentes, incipientibus ab Hierusalem; sicut non eget 
 interprete: et eritis mihi testes in Hierusalem et in tota 
 Iudaea et Samaria et usque in totam terram - coepisse 
 enim ecclesiam ab Hierusalem atque inde isse circum Iudaeam 
 et Samariam et ceteras gentes consequentia gesta testantur 
 canonicis firmata documentis —; sicut non eget interprete: et 
 praedicabitur hoc euangelium in testimonium omnibus 
 gentibus, et tunc ueniet finis — interrogatus enim 
 dominus de fine huius saeculi cum quaedam initia parturitionum 
 dixisset, ait: sed nondum est finis; finem autem 
 futurum praedixit post praedicationem euangelii in uniuerso 
 orbe in omnibus gentibus —; sicut non eget interprete: sinite 
 utraque crescere usque ad messem, quia, cum egeret 
 interprete, ipse dominus interpretatus est et ipse exposuit cui 
 nemo contradicere potest, maxime in ea parabola quae ab illo 
 prolata est et ipse ait bonum semen esse filios regni, agrum 
 mundum, messem finem saeculi. tale aliquid proferte uel unum, 
 quo apertissime Africa declaretur uel in reliquis sola derelicta 
 uel ad principium renouandi et implendi orbis sola seruata. 
 neque enim tot testimoniis commendaretur quod erat cito 
 periturum, et sic taceretur aut quod solum esset relinquendum 
 aut ex quo solo totum esset reparandum et implendum. si 
 autem non potestis quod tam iuste a uobis flagitamus ostendere, 
 cedite ueritati, conticescite, obdormiscite, a furore expergiscimini 
 in salutem.

An adhuc dicitis: si apud uos est ecclesia, ut quid nos 
 ad eius pacem persequendo compellitis? aut si mali sumus, 
 quid nos quaeritis? et si xixania sumus, sinite nos crescere 
 usque ad messem ? quasi nos, quibus modis possumus, aliud

 

 
 
 
 agamus nisi ne triticum simul eradicetur, dum ante tempus 
 zizania separantur. quicumque enim boni in aeternum futuri 
 sunt. etsi ante tempus mali sunt, non zizania, sed triticum 
 sunt in praescientia dei. sic autem nos accusatis, quare uos 
 quaeramus si mali estis, quasi non in eo perieritis quo mali 
 estis et ideo sitis quaerendi quia peristis, ut perditi quaeramini. 
 quaesiti inueniamini, inuenti reuocemini sicut illa ouis 
 a pastore, sicut illa dragma a muliere, sicut ille filius qui 
 mortuus erat et reuixit. perierat et inuentus est. ille uos enim 
 quaerit. qui in sanctis habitat et imperat ut quaeramini.

De persecutione autem uestra querela sedabitur, 
 si cogitetis et intellegatis prius non omnem persecutionem 
 esse culpabilem; alioquin non laudabiliter diceretur: detrahentem 
 proximo suo occulte, hunc persequebar. nam 
 cotidie uidemus et filium de patre tamquam de persecutore 
 suo conqueri et coniugem de marito et seruum de domino et 
 colonum de possessore et reum de iudice et militem uel prouincialem 
 de duce uel rege, cum illi plerumque ordinatissima 
 potestate sibi homines subditos per terrores leuium poenarum 
 a grauioribus malis prohibeant atque compescant, plerumque 
 autem a bona uita et a bonis factis minando et saeuiendo 
 deterreant. sed cum a malo et illicito prohibent, correctores 
 et consultores sunt, cum autem a bono et licito, persecutores 
 et oppressores sunt. culpantur etiam qui prohibent a malo, 
 si modum peccati modus cohercitionis excedat. item iure culpandi 
 sunt, qui turbide atque inordinate in eos cohercendos 
 insiliunt, qui nulla sibi lege subiecti sunt.

Proinde circumcellionum uestrorum inordinatas licentias 
 et superbas insanias iuste reprehendimus, etiam cum aliquibus

 

 
 
 
 pessimis uiolenti sunt, quia illicita illicite uindicare et ab 
 illicitis illicite deterrere non est bonum. cum uero et innocentes 
 uel causa incognita uel iniquissimis inimicitiis persequuntur, 
 quis eorum sceleratissima latrocinia non perhorrescat? 
 at uero quod Maximianistarum furorem legibus publicis 
 cohercendum putastis, ut eos per iussa iudicum et exsecutionem 
 officiorum et auxilia ciuitatium pulsos de basilicis 
 quas tenebant ad considerationem sui sceleris urgeretis, non 
 reprehendimus, nisi quia hoc in eis insectati estis quod ipsi 
 fecistis, immo multo leuius quam fecistis. illi enim aduersus 
 partem Donati, uos autem aduersus orbem terrarum et 
 aduersus eius uerba, qui ecclesiam suam incipientem ab Hierusalem 
 per omnes gentes commendauit, sacrilegae dissensionis 
 altare erexistis. porro si Maximianistae iussionibus iudicum 
 aduersus se impetratis illicite et furiose resistere auderent, 
 nonne ipsi sibi iudicium adquirerent dicente apostolo: qui 
 enim resistit potestati dei ordinationi resistit; qui 
 autem resistunt ipsi sibi iudicium adquirunt. principes 
 enim non sunt timori bono operi sed malo? cum 
 ergo eorum malum opus existeret, quod uos per ordinatas 
 potestates cohibere conabamini, si uellent illi pro ipso malo 
 opere suo peiore opere legibus aduersari, numquid a uobis 
 et non a se ipsis, quidquid eis mali accideret, paterentur? . 
 quemadmodum quicumque uoluisset dicere blasphemiam in 
 deum Sidrac Misac Abdenago et secundum edictum regis cum 
 domo sua disperderetur, numquid hoc ab ipsis tribus uiris, 
 quibus de igne liberatis rex commotus illud edixerat, aut uero 
 etiam ab ipso rege, ac non potius a se ipsis illa digna mala 
 paterentur? si etiam quadraginta illi Iudaei, qui Paulum

 

 
 
 
 interficere coniurauerant, in armatos, a quibus ordinata tuitione idem 
 Paulus deducebatur, irruissent, numquid eos Paulus ac non se 
 ipsi potestatibus resistendo peremissent?

Quapropter et uos sine tumultu animi, sine turbulenta 
 contentione, sine amaritudine odiorum considerate diligenter 
 ea, quae contra uos reges nostrae communionis constituunt, 
 qua çausa patiamini, et si uos in ecclesia Christi esse inueneritis, 
 gaudete et eiultate, quia merces uestra multa 
 est in caelis. uos enim tamquam martyres coronamini, illi 
 autem tamquam persecutores martyrum iudicantur. si autem 
 uos contra ecclesiam Christi altare erexisse et a christiana 
 unitate, quae toto orbe diffunditur, sacrilego schismate separatos 
 esse et corpori Christi, quod est ecclesia toto orbe diffusa, 
 et rebaptizando et blasphemando et quantum potestis oppugnando 
 aduersari sancta et canonica scriptura conuincit, uos 
 impii atque sacrilegi, illi autem, qui uos pro tanto scelere 
 tam leuiter damnorum admonitiionibus uel locorum uel honorum 
 uel pecuniae priuatione deterrendos cohercendosque decernunt, 
 ut cogitantes quare ista patiamini sacrilegium uestrum cognitum 
 fugiatis et ab aeterna damnatione liberemini, et rectores 
 diligentissimi et consultores piissimi deputantur. hanc uobis 
 dilectionem debent christiani catholici imperatores, ut sacrilegia 
 uestra et propter cbriatianam mansuetudinem non pro 
 merito punienda decernant et propter christianam sollicitudinem 
 non omnino inpunita dimittant. hoc in eis deus operatur, 
 cuius misericordiam etiam in his molestiis de quibus conquerimini 
 non uultis agnoscere. nos autem, quantum in nobis 
 est, quantum dominus donat atque permittit, nec ipsas leges 
 lenissimae cohercitionis aduersus uos mouemus, nisi ut

 

 
 
 
 ecclesia catholica propter infirmorum fragilitatem, ut eis liceat sine 
 timore eligere quid teneant uel sequantur. a uestris terroribus 
 libera praestetur, ut, si aliquid uestri in nostros uiolenter 
 fecerint, tunc uos, quos tamquam obsides in fundis et in 
 ciuitatibus habemus, non qualia uestri faciunt patiamini, sed 
 per ordinata iudicia subiecti legibus damno pecuniario uapuletis. 
 quod si uobis graue uidetur, uestri uobis parcant et 
 quiescant; si autem in uos non quiescendo illi saeuiunt qui 
 uel sub uobis uel uobiscum sunt, quid de nobis conqueramini 
 non habetis, qui in uestra uel uestrorum potestate posuimus, 
 ut etiam sectantes haeresem uestram nulla damna patiamini, 
 si nullas catholica siue a uobis siue a uestris uiolentias patiatur. 
 quodsi aliquae factae fuerint uobis inuitis et compescere 
 non ualentibus, misericorditer ipsis damnis et iuste admonemini, 
 quales habeatis a quibus uos contaminari non putatis, 
 atque hinc intellegere cogimini, quam inanes calumnias ecclesiae 
 Christi toto orbe diffusae faciatis, neque iam nobis obiciatis 
 quod persequimur uos, sed uestris potius, si et nos 
 suis uiolentiis infestari et uos publicis legibus malunt conteri 
 quam se a solito furore sedari. si quid sane a nostris christianae 
 caritatis modum uotumque non custodientibus odiose 
 et perniciose patimini, non esse illos nostros cito dixerim, sed 
 aut futuros si se correxerint, aut in fine separandos si in 
 malitia perdurarint; nos tamen nec propter pisces malos retia 
 rumpimus nec propter uasa in contumeliam facta domum 
 magnam deserimus. quodsi uos quoque illos, a quibus talia 
 catholica patitur, non esse uestros eadem regula dicitis, probate 
 animum uestrum, corrigite errorem, amplectimini

 

 
 
 
 unitatem spiritus in uinculo pacis. nam si nec uos illi contaminant 
 nec nos isti, non nobis inuicem alienis criminibus calumniemur: 
 in una caritate frumenta crescamus, simul usque ad 
 uentilabrum paleam toleremus.

Quamobrem si nullo interprete indigent canonicarum 
 scripturarum testimonia, quae commendant ecclesiam in totius 
 orbis communione consistere, et separationi uestrae in Africa 
 constitutae ex eisdem libris nulla talia potestis inuenire suffragia, 
 nec iuste de persecutionibus conquerimini, quas grauiores 
 ipsa perpetitur quo latius diffunditur, ac fide et spe et 
 caritate omnia tolerat non tantum talia, qualia uestri circumcelliones 
 et eorum similes ubi possunt membris eius infligunt, 
 sed omnia uariarum iniquitatium scandala per uniuersum 
 mundum scatentia, de quibus dominus exclamauit: uae mundo 
 ab scandalis. grauius enim persequitur filius patrem male 
 uiuendo quam pater filium castigando, et grauius ancilla Sarram 
 persecuta est per iniquam superbiam quam eam Sarra per 
 debitam disciplinam, et grauius dominum persequebantur propter 
 quos dictum est: zelus domus tuae comedit me quam 
 eos ipse, cum eorum mensas euertit et eos flagello de templo 
 expulit.

Quid habetis amplius quod dicatis? an illud ultimum 
 uestrum iam placet in medium proferamus? ecce, inquiunt, 
 uos tenetis ecclesiam. quomodo nos suscipitis, si ad uos 
 transire uoluerimus ? breuiter respondeo: \'sic uos suscipimus, 
 quomodo suscipit ecclesia quam in sanctis libris canonicis 
 inuenimus\'. deposita quippe animositate contradicendi, qua 
 tument omnes qui ueritate dei uinci nolunt et sua peruersitate 
 uincuntur, facile potestis intellegere et in bonis esse et

 

 

 

 
 
 
 in malis sacramenta diuina, sed in illis ad salutem, in illis 
 ad damnationem; et cum tantum distet inter eos qui haec 
 digne indigneque tractauerint, ipsa tamen eadem sunt illis ad 
 praemium ualentia, illis ad iudicium.

Quapropter quando plures quam Iohannes dominus baptizabat, 
 sicut in euangelio scriptum est, ubi subiecit euangelista: 
 quamuis ipse non baptizabat sed discipuli eius, cum 
 tantum distaret inter Petrum et ludam, nihil tamen distabat 
 inter baptismum qui dabatur per Petrum et qui dabatur per 
 ludam. illud enim quod per eos dabatur unum erat, cum ipsi 
 non essent unum, et illud Christi erat, illorum autem unus 
 ad membra Christi, alter ad partem diaboli pertinebat. cum uero 
 Iohannes Baptista et Paulus apostolus unum essent, quia uterque 
 sponsi amicus erat, tamen, quia non erat unus baptismus qui dabatur 
 a Iohanne et qui dabatur a Paulo, iussit Paulus Christi 
 baptismo baptizari eos, qui baptismo Iohannis fuerant baptizati. 
 itaque ille baptismus Iohannis dictus est, qui autem per Paulum 
 datus est non est dictus baptismus Pauli, sed: iussit eos, 
 inquit, baptizari in Christo. ecce unum sunt Iohannes et 
 Paulus, et non unum dant; ecce non sunt unum Petrus et 
 ludas, et unum dant; at uero Petrus et Paulus et unum sunt 
 et unum dant. Abraham et Cornelius ex fide iustificati unum 
 sunt, et non unum sacramentum acceperunt, itemque Cornelius 
 et Simon magus non sunt unum, et unum sacramentum acceperunt; 
 at uero Cornelius et ille spado, quem Philippus in 
 itinere baptizauit, et unum sunt et unum sacramentum acceperunt. 
 cum ergo unum est sacramentum, nec diuersi datores 
 nec diuersi perceptores faciunt, ut non sit unum quod unum est.

Isti autem, dum uolunt hominum esse quod Christi 
 est, res falsissimas et absurdissimas persuadere conantur, ut

 

 
 
 
 prope tot sint baptismi quot homines per quos dantur. itaque 
 illud, quod dominus ait de homine et opere hominis: arbor 
 bona bonos fructus facit et arbor mala malos fructus 
 facit, isti ad hoc detorquere conantur, ut a bono baptizatus 
 bonus sit et a malo baptizatus malus sit. unde sequitur eos, 
 etiamsi nolint, ut a meliore baptizatus melior sit et ab inferiore 
 baptizatus inferior sit. ex quo fit ut illi, quos ante domini passionem 
 non ipse Iesus baptizabat, sed discipuli eius, multo sanctius 
 nascerentur, si ab ipso baptizarentur. quis enim uel cogitare 
 possit, quantum intererat inter ipsum et discipulos eius a 
 quibus baptizabantur? ergo inuidit eis sanctiorem generationem, 
 quos a discipulis suis sese hic constituto maluit baptizari? 
 quod utique quisquis credit insanus est. quid ergo dominus 
 eo ipso demonstrare dignatus est nisi suum esse quod daretur, 
 per quemlibet daretur, et se baptizare, de quo amicus ille 
 sponsi dixerat: hic est qui baptizat, per cuiuslibet manus 
 ministri baptizaretur qui credidisset in eum? dicit etiam Paulus: 
 gratias deo quod neminem uestrum baptizaui nisi 
 Crispum et Gaium, ne quis dicat quod in nomine meo 
 baptizaui. et iste ergo credatur inuidisse hominibus meliorem 
 sanctificationem, si, quanto melior erat, tanto melius poterant 
 baptizari qui ab illo baptizarentur? immo uero ad hoc 
 ipsum uigilauit cautissimi et fidelissimi dispensatoris intentio, 
 ne quisquam ideo sanctius se baptizatum putaret, quod a 
 ministro sanctiore baptizaretur, et quod domini erat seruo 
 tribueret.

Cum igitur boni et mali dent et accipiant baptismi 
 sacramentum nec regenerati spiritaliter in corpus et membra 
 Christi coaedificentur nisi boni, profecto in bonis est illa

 

 

 
 
 
 ecclesia cui dicitur: sicut lilium in medio spinarum, ita 
 proxima mea in medio filiarum. in his est enim qui aedificant 
 super petram, id est qui audiunt uerba Christi et faciunt, 
 quia et Petro confitenti se Christum filium dei sic ait: 
 et super hanc petram aedificabo ecclesiam meam. non 
 est ergo in eis qui aedificant super harenam, id est qui audiunt 
 uerba Christi et non faciunt. ipse enim dixit: qui audit 
 uerba mea haec et facit ea, similabo eum uiro sapienti, 
 qui aedificat domum suam super petram, et 
 ibidem paulo post: qui audit, inquit, uerba mea haec et 
 non facit ea, similabo eum uiro stulto, qui aedificat 
 domum suam super harenam. qui ergo compage caritatis 
 incorporati sunt aedificio super petram constituto et lilio inter 
 spinas candenti, ipsi utique possidebunt regnum dei; qui autem 
 super harenam aedificant uel in spinis deputantur, quis dubitauerit 
 quod regnum dei non possidebunt? nihil utique talibus 
 prodest baptismi sacramentum, nec tamen propter eorum instabile 
 fundamentum sterilemque malitiam etiam sacramento quod 
 habent ulla iniuria facienda est.

Proinde in illo loco ex epistula Pauli apostoli, 
 quam scripsit ad Galatas, sine studio contentionis aduertite, 
 quam recte fiat, ut haereticum corrigentes errorem, si sacramentum 
 hoc habent quod habere debuerunt, illud accipiant 
 quod eis deerat, non improbetur et blasphemetur quod inerat: 
 manifesta, inquit, sunt opera carnis, quae sunt fornicationes, 
 immunditiae, luxuriae, idolorum seruitus, 
 ueneficia, inimicitiae, contentiones, aemulationes, 
 animositates, dissensiones, haereses, inuidiae, ebrietates, 
 comesationes et his similia, quae praedico

 

 
 
 
 uobis sicut praedixi, quoniam qui talia agunt regnum 
 dei non possidebunt. omnes itaque isti non sunt in lilio 
 nec super petram; inter hos autem et haeretici positi sunt. 
 cur ergo uos, ut omittam cetera, non baptizatis post ebriosos 
 luxuriosos inuidos, qui regnum dei non possidebunt et ideo in 
 petra non sunt et, quia in petra non sunt, procul dubio in 
 ecclesia non deputantur, quia super hanc petram, inquit, 
 aedificabo ecclesiam meam, et nos uultis ut baptizemus 
 post haereticos, qui inter easdem spinas regnum dei non possessuras 
 enumerati sunt et quibus similiter sacramenta insunt, 
 quando eadem sunt, sed non prosunt, quia, cum illa recta sint, 
 ipsi peruersi sunt?

Haec sine pertinacia considerantes atque cogitantes facile 
 potestis intellegere id in quoque corrigendum esse quod prauum 
 est, quod autem rectum est approbandum, et hoc dandum esse 
 quod deerit, quod autem inerit agnoscendum. ueniens itaque 
 haereticus, ut catholicus fiat, errorem corrigat proprium, non 
 Christi uiolet sacramentum, accipiat uinculum pacis quod non 
 habebat. sine quo illi prodesse non poterat baptisma quod 
 habebat: utrumque enim necessarium est ad regnum dei adipiscendum, 
 et baptismus et iustitia. et in contemptore quidem 
 baptismi Christi non potest esse iustitia, baptismus autem et 
 in eo qui iustitiam non habet potest esse, sed non potest 
 prodesse. sicut enim ueritas dixit: si quis non renatus 
 fuerit ex aqua et spiritu, non intrabit in regnum caelorum, 
 ita eadem ueritas dixit: nisi abundauerit iustitia 
 uestra super scribarum et Pharisaeorum, non intrabitis 
 in regnum caelorum, ut non baptismus solus, sed 
 etiam iustitia perducat ad regnum, cui autem uel utrumque 
 uel unum defuerit, illuc peruenire non possit. quapropter cum 
 dicatur haereticis: \'iustitia uobis deest, quam sine caritate ac

 

 
 
 
 uinculo pacis habere nullus potest\', cumque et ipsi fateantur w 
 multos baptismum habere et iustitiam non habere et, si non 
 fateantur, eos conuincat scriptura diuina, miror quomodo 
 putent, cum eos habentes non suum sed Christi baptismum 
 iterum nolumus baptizare, ita nos agere, ac si eis iam nihil 
 deesse iudicemus, et, quia baptismus eis in catholica non 
 datur quem habere inueniuntur, nihil se illic accipere arbitrentur, 
 ubi hoc accipiunt, sine quo illud quod habent eis ad 
 perniciem ualeat, non ad salutem. quod si nolunt intellegere, 
 sufficit nobis quod eam tenemus ecclesiam, quae manifestissimis 
 sanctarum et canonicarum scripturarum testimoniis demonstratur.

Dicat mihi nunc haereticus: \'quomodo me suscipis?\' 
 cito respondeo: (sicut suscipit ecclesia, cui Christus perhibet 
 testimonium. numquid tu melius potes nosse, quomodo suscipiendus 
 sis, quam saluator noster, medicus uulneris tui?\' hic 
 forte dicis: \'lege mihi ergo quemadmodum Christus suscipi 
 iusserit eos, qui ab haereticis transire ad ecclesiam uolunt\'. 
 hoc aperte atque euidenter nec ego lego nec tu. si enim 
 haereticus esset Iohannes et in nomine patris et filii et spiritus 
 sancti baptizaret, post cuius baptismum iussit Paulus 
 homines baptizari, tu obtineres quod dicis ita, ut contra quid 
 dicerem non haberem. rursus si Petrus in nomine patris et 
 filii et spiritus sancti ab haereticis baptizatus fuisset, cui 
 dominus ait: qui lotus est semel non habet necessitatem 
 iterum lauandi, ego obtinerem quod dico ita, ut tu 
 contra quid diceres non haberes. nunc uero cum in scripturis 
 non inueniamus aliquos ad ecclesiam transisse ab haereticis 
 et sicut ego dico aut sicut tu dicis esse susceptos, puto si 
 aliquis sapiens extitisset, cui dominus Christus testimonium

 

 
 
 
 perhiberet, et de hac quaestione consuleretur a nobis, nullo 
 modo dubitare deberemus id facere quod ille dixisset, ne non 
 tam ipsi quam domino Christo, cuius testimonio commendabatur, 
 repugnare iudicaremur. perhibet autem testimonium 
 Christus ecclesiae suae. ecce euangelium lege ubi ait: oportebat 
 Christum pati et resurgere tertia die, et praedicari 
 in nomine eius paenitentiam et remissionem 
 peccatorum in omnes gentes, incipientibus ab Hierusalem. 
 quomodo ergo suscipit ista ecclesia per omnes 
 gentes, incipientibus ab Hierusalem, remotis omnibus ambagibus 
 et tergiuersationibus sic suscipiendus es. quod si non 
 uis, non mihi aut cuiquam hominum, qui te uult ita suscipere, 
 sed ipsi saluatori contra salutem tuam perniciosissime reluctaris, 
 qui te sic suscipiendum esse non uis credere quemadmodum 
 suscipit illa ecclesia, quam testimonio suo commendat 
 ille, cui fateris nefarium esse non credere.

At enim dixit Hieremias: farta est mihi ut 
 aqua mendax non habens fidem . non de hac aqua dixit 
 quam putas; lege diligenter. ipsam enim mendacium hominum 
 multitudinem dixit aquam mendacem more prophetico, 
 sicut figurate loqui solent, sicut in Apocalypsi populos aquarum 
 nomine nouimus appellatos. nam sic ait Hieremias: ut quid 
 qui contristant me praeualent? plaga mea ualida est: 
 unde sanabor? facta est mihi ut aqua mendax non 
 habens fidem. plagam suam dixit sibi factam ut aquam 
 mendacem, eandem uero plagam suam eos appellauit qui se 
 contristabant. quod enim ait: qui contristant me, hoc dixit 
 postea: plaga mea, et quod supra dixit: praeualent, hoc 
 postea dixit: ualida est.

Sic et illic facitis ubi scriptum est: ab aqua aliena 
 abstine te et de fonte alieno ne biberis . putatis enim 
 de baptismo dictum qui est apud haereticos, ut ideo sit aqua 
 aliena, quia haeretici regnum dei non possidebunt. quasi non 
 ita sit et apud ebriosos et apud inuidos et ceteros huiusmodi, 
 de quibus pariter dictum est: regnum dei non possidebunt; 
 et tamen in omnibus talibus, si secundum euangelium baptizati 
 sunt, Christi est baptismus, non ipsorum. unde aqua illa non 
 est aliena, cum ipsi alieni sint quibus dicturus est: non noui 
 uos. cur non ergo potius intellegam aquam alienam et fontem 
 alienum doctrinam esse maligni spiritus, qua decipiuntur et 
 seducuntur alienati a deo per ignorantiam, quae est in illis 
 propter caecitatem cordis eorum, hoc expressius commendante 
 apostolo: spiritus autem manifeste dicit quia in nouissimis 
 temporibus recedent quidam a fide, attendentes 
 spiritibus seductoribus, doctrinis daemoniorum? haec 
 est aqua aliena et fons alienus. si enim aqua in bono intellegitur 
 et spiritus sanctus, cur non aqua in malo intellegatur 
 et spiritus malignus? non enim semper, ubi aquam nominat 
 scriptura, hoc uisibile baptismi sacramentum uult intellegi, 
 sed aliquando ipsum, aliquando aliud. iam enim hoc uisibili 
 baptismo etiam alios discipuli domini baptizauerant, antequam 
 ueniret in eos secundum eius promissionem spiritus sanctus, 
 de quo tamen idem Iesus dicit: si quis sitit, ueniat et 
 bibat. qui credit in me, sicut dicit scriptura, flumina 
 aquae uiuae fluent de uentre eius. et sequitur euangelista 
 et exponit unde sit dictum: hoc autem, inquit, dicebat de 
 spiritu quem accepturi erant hi qui in eum erant 
 credituri; spiritus enim nondum erat datus, quia Iesus 
 nondum fuerat clarificatus. ecce aquam dicit spiritum

 

 
 
 
 qui nondum erat datus, cum iam aqua illa baptismi multis 
 fuisset data.

Unde et illud, quod similiter non intellegitis, quod 
 scriptum est: bibe aquam de tuis nasis et de puteorum 
 tuorum fontibus, et fons aquae tuae sit tibi proprius 
 et nemo alienus communicet tibi, et non superfluant 
 tibi aquae foras, et in plateis tuis discurrant aquae 
 tuae, non uisibilem baptismum, quem possunt habere et alieni, 
 id est qui regnum dei non possidebunt. sed hoc donum commendat 
 spiritus sancti, quod proprium est eorum tantum, qui 
 regnabunt cum Christo in aeternum, quoniam caritas dei, 
 sicut dicit apostolus, diffusa est in cordibus nostris per 
 spiritum sanctum qui datus est nobis. ipsa enim latitudo 
 cordis quam caritas facit, unde illam diffusam dicit et 
 unde ad Corinthios ita loquitur: os nostrum patet ad uos, 
 o Corinthii, cor nostrum dilatatum est, platearum nomine 
 significata est.

Quod ergo aperte audimus: nolite omni spiritui 
 credere, sed probate spiritum qui ex deo est, hoc figurate 
 audimus: ab aqua aliena abstine te et de fonte alieno 
 ne biberis. et quod aperte audimus: caritas dei diffusa 
 est in cordibus nostris per spiritum sanctum qui 
 datus est nobis, hoc figurate audimus: fons aquae tuae 
 sit tibi proprius et nemo alienus communicet tibi. 
 multa enim munera dei possunt habere et alieni, non solum 
 ista communia cum lapidibus et arboribus, sicuti est esse et 
 uigere, nec solum communia cum pecoribus, sicuti spirare 
 sentire, sed etiam maiora iam hominum propria, sicuti est 
 ratio, locutio, artes utiles innumerabiles et alia multa. ipsa 
 etiam quae domui dei data sunt nonnulla ex eis habent alieni,

 

 
 
 
 id est non possessuri regnum dei, quibus in fine dicetur: non 
 noui uos, etiam cum dixerint: in nomine tuo prophetauimus 
 et uirtutes multas fecimus, quia etsi habeam, 
 inquit, prophetiam et sciam omnia sacramenta et omnem 
 scientiam. et si habuero omnem fidem ita ut 
 montes transferam, caritatem autem non habeam, 
 nihil sum. hoc est ergo donum spiritus sancti proprium 
 sanctorum, unde nemo communicat alienus. hoc deest omnibus 
 malignis et gehennae filiis, etiamsi Christi baptismo baptizentur, 
 sicut Simon fuerat baptizatus. hoc deest etiam haereticis; 
 hoc accipiunt, cum correcti ueniunt et unitatis uinculum sinceriter 
 amplectuntur. quod si non acciperent, etiam habentes 
 baptismum Christi non erant possessuri regnum Christi, quia 
 non introierant ad fontem illum proprium aquarum discurrentium 
 in plateis sanctorum et foras non excurrentium, quo 
 fonte caritas dei diffusa est in cordibus nostris per 
 spiritum sanctum qui datus est nobis. desinite itaque 
 illa testimonia commemorare, quae aut non intellegitis aut 
 pro nobis contra uos esse intellegitis. quodsi ambigue posita 
 et pro nobis et pro uobis possent interpretari, nihil utique 
 adiuuarent causam uestram, quia et nos, si talibus uti uellemus, 
 innumerabilibus uteremur, quae causam nostram nihil 
 similiter adiuuarent. sed plane talia malam causam uel moras 
 faciendo sustentant.

Ecce, inquiunt, de corpore domini aqua profluxit 
 . et quid te hoc adiuuat o haeretice? multum, inquit. 
 baptisma enim significat non esse nisi in corpore domini, id 
 est in ecclesia . melius diceres: (de corpore domini, hoc est de 
 ecclesia\', etiamsi iam constet, quod adhuc forte diligentius 
 requirendum est, aqua illa baptismum esse significatum. nam 
 et nos baptismum quem habetis de corpore domini esse

 

 
 
 
 dicimus, hoc est de ecclesia, quamuis in ea ipsi non sitis, sicut 
 omnes qui non aedificant super petram, sed super harenam. 
 quare tamen non attendis aquam illam, qua baptismum significatum 
 dicis, non tantum in corpore domini fuisse, sed etiam 
 de corpore eius foras exisse, et hoc per uulnus persecutoris? 
 neque enim et haeretici et omnes mali secum foras sacramenta 
 traxissent, si unitatis integritatem in corpore domini custodissent. 
 sed etiam hoc uidetis quam profundum sit et quanta 
 mysterii altitudine occultum.

Iam sufficiat; desinite talibus agere. omnia, quae huiusmodi 
 protuleritis, aut pro nobis sunt aut, ut multum causae 
 nostrae minuam, incertum est pro quibus sint; sed libenter in 
 opertis immoramini, ne fateri aperta cogamini. ecce ecclesia 
 rogo: quid patimini? ecce ecclesia tot manifestissimis sanctarum 
 scripturarum testimoniis commendata et expressa, praedicta 
 et demonstrata: sicut audiuimus, ita et uidimus. 
 quid tergiuersaris quomodo suscipiaris? cur detrectas sic suscipi, 
 quomodo illa suscipit, cui testimonium perhibet qui 
 mentiri non potuit? doce scripturas canonicas aperte dixisse 
 baptizandum esse in catholica ecclesia, qui apud haereticos in 
 nomine patris et filii et spiritus sancti fuerit baptizatus. quodsi 
 hoc docere non potes, illud doce, huic communioni tuae, id 
 est parti Donati, ubi hoc didicisti, apertum aliquod et manifestum 
 testimonium a scripturis canonicis perhiberi, et fatebor 
 ad te esse transeundum nec aliter esse suscipiendos haereticos 
 quam sicut suscipit ecclesia in qua es, quia tali testimonio 
 declarata est. quid aestuas, quid perturbaris? non inuenis in 
 scripturis canonicis, quod a te iustissime exigimus. nam quod 
 dicere soletis: ubi pascis, ubi cubas in meridie, uides 
 quale sit et quam pro te non sit. noli ergo talia quaerere,

 

 
 
 
 quia, etsi in partibus aquilonis esset pars Donati, quae contrariae 
 sunt partibus meridianis, diceret de se esse dictum: 
 montes Sion, latera aquilonis, ciuitas regis magni. 
 nam utique ciuitas regis magni non est nisi ecclesia, et hoc 
 potius indubitanter sonat ecclesiam quam illud: ubi pascis, 
 ubi cubas in meridie. sed fortasse illo testimonio Marcion 
 haereticus uteretur, qui dicitur Ponticus fuisse, quae partes 
 ad aquilonem sunt. rursus si in occidente esset pars Donati. 
 diceret de se esse dictum: iter facite ei qui ascendit 
 super occasum; dominus nomen est illi. fortassis enim 
 sublimius esse diceret: ascendit super occasum quam: 
 cubat in meridie. haec mystica sunt, operta sunt, figurata 
 sunt; aliquid manifestum, quod interprete non egeat, a uobis 
 flagitamus.

Ego itaque sic te suscipio, quemadmodum suscipit semen 
 Abrahae in quo benedicuntur omnes gentes. hoc forte 
 obscurum esset, nisi Paulus aperuisset semen Abrahae, quod 
 est Christus. sic te suscipio, quemadmodum suscipit illa 
 sterilis, cuius multi filii magis quam eius quae habet 
 uirum — quod obscurum esset, nisi Paulus dixisset ipsam esse 
 ecclesiam matrem nostram, cui dictum est: dominus qui 
 eruit te ipse deus uniuersae terrae uocabitur, cui dictum 
 est: terra tua orbis terrarum —, sicut suscipit regina 
 illa, de qua in psalmis dicitur: adstitit regina a dextris 
 tuis, et cui dicitur: pro patribus tuis nati sunt tibi filii: 
 constitues eos principes super omnem terram. postremo, 
 ne multa commemorem, sic te suscipio, sicut suscipit ecclesia 
 per omnes gentes, incipiens ab Hierusalem, sicut suscipit 
 ecclesia, quae testis est Christo in Hierusalem et in tota Iudaea 
 et Samaria et usque in totam terram. ille enim te suscipit,

 

 
 
 
 qui hoc de illa dixit, qui talibus eam uerbis, ne quisquam de 
 illa dubitaret, ostendit. sic te suscipio, quemadmodum suscipit 
 triticum seminatum in agro, quod cum zizaniis crescit 
 usque ad messem; hi sunt enim filii regni, ager autem 
 est mundus, messis est finis saeculi. dominus exposuit, 
 euangelium est; uerba domini sunt, manifesta sunt. possem 
 tibi dicere: \'sic te suscipio, quemadmodum et uos suscepistis 
 quos Praetextatus et Felicianus a uobis damnati extra uestram 
 communionem baptizauerunt, cui rei quid contradicas omnino 
 non habes\'. sed hoc potius dicam, quod et aduersus ipsos 
 Maximianistas inuictissime ualeat, qui uos in duobus praecipue 
 testimoniis, quibus imperitissime (et) tamen creberrime uti 
 soletis, omnino uicerunt, et de paucitate et de meridie. hoc 
 ergo dicam, quod uos omnes, tamquam pariter contra nos 
 insurgatis, extinguat: \'sic uos suscipimus, si corrigi uultis, 
 quemadmodum suscipit ecclesia, quam dominus Iesus dixit ab 
 Hierusalem coepturam et in Actibus apostolorum legimus inde 
 coepisse et per omnes gentes ituram et in Actibus apostolorum 
 legimus per multas isse, antequam ueniret in Africam, 
 et per omnes ituram, antequam ueniat finis, quia ipse dominus 
 ait: praedicabitur hoc euangelium in omnibus gentibus, 
 et tunc ueniet finis\'. ecce purgamenta eius: quoniam 
 abundauit iniquitas, refrigescet caritas multorum. 
 ecce frumenta eius: qui autem perseuerauerit usque in 
 finem, hic saluus erit. ubi hic Africa nominata est in parte 
 Donati? ecce iterum frumenta eius: ut scias, inquit apostolus, 
 quemadmodum te oporteat in domo dei conuersari, 
 quae est ecclesia dei uiui, columna et firmamentum 
 ueritatis. et sine dubio magnum est pietatis sacramentum 
 quod manifestatum est in carne,

 

 
 
 
 iustificatum est in spiritu, apparuit angelis, praedicatum est 
 in gentibus, creditum est in mundo, assumptum est 
 in gloria. ecce purgamenta eius: spiritus autem, inquit, 
 manifeste dicit quia in nouissimis temporibus recedent 
 quidam a fide, attendentes spiritibus seductoribus, 
 doctrinis daemoniorum et cetera. ubi et hic Africa in parte 
 Donati nominata est, ut in ea remanserit columna et firmamentum 
 ueritatis aut pietatis sacramentum, de quo usque in 
 finem ita cucurrit, ut diceret: praedicatum est in gentibus, 
 creditum est in mundo, assumptum est in gloria?

Quid ergo pluribus teneam? qui respondere cogitat huic 
 epistulae, scrutetur scripturas et aut manifestum de Africa, 
 uel in qua sola uel ex qua sola est pars Donati, proferat 
 testimonium — quod ideo proferre non potest, quia illis tam 
 manifestis, quae a nobis prolata sunt, repugnare scriptura non 
 potest —, aut, si suarum suspicionum uel criminationum uel 
 calumniarum sectatores credulos quaerit et uult traducere in 
 aliud euangelium, quod non est aliud, atque annuntiare nobis 
 praeterquam quod accepimus, etsi angelus de caelo esset, anathema 
 esset, quoniam et diabolus, qui propterea de caelo 
 cecidit, quia in ueritate non stetit, si anathema fuisset homini, 
 quando ei praeterquam quod a domino deo acceperat annuntiauit, 
 primi parentes carnis nostrae nec in poenam mortis 
 incidissent nec de loco felicitatis exissent.

Quapropter uos, carissimi, quibus hanc epistulam scribo, 
 praeceptum pastoris, qui animam suam posuit pro 
 ouibus suis et nunc glorificatus et exaltatus sedet ad dextram 
 dei patris, corde fidelissimo et firmissimo retinete dicentis: 
 quae sunt oues meae uocem meam audiunt et sequuntur 
 me. audistis eius uocem manifestissimam non solum per

 

 
 
 
 legem eius et prophetas et psalmos, sed etiam per os proprium 
 commendantis ecclesiam suam futuram, et ea quae praedixit 
 quemadmodum ex ordine consecuta sint in Actibus et 
 litteris apostolorum, quae diuinarum scripturarum canonem 
 complent, legendo perspicitis. non est obscura quaestio, in qua 
 uos fallant quos ipse dominus praedixit futuros atque dicturos: 
 ecce hic est Christus, ecce illic, ecce in deserto, quasi 
 ubi non est frequentia multitudinis, ecce in cubiculis, quasi 
 in secretis traditionibus atque doctrinis. habetis ecclesiam ubique 
 diffundi et crescere usque ad messem, habetis ciuitatem, 
 de qua ipse qui eam condidit ait: non potest ciuitas abscondi 
 super montem constituta. ipsa est ergo quae non 
 in aliqua parte terrarum, sed ubique notissima est. haec temporales 
 aliquando etiam in suis frumentis patitur tempestates, 
 ut in quibusdam locis non cognoscantur; sed tamen etiam 
 illic latent. neque enim falli potest diuina sententia, quoniam 
 crescunt usque ad messem.

Itaque et in aliis gentibus saepe nonnulla membra ecclesiae 
 praeualentibus haeresum et schismatum seditionibus pressa 
 atque obumbrata sunt et tamen, quia inerant, paulo post nullo 
 dubitante claruerunt, et in ipsa Africa post illud Secundi Tigisitani 
 apud Carthaginem seditiosum turbulentumque concilium, 
 ubi et a femina nobili Lucilla operata corruptio postea iudicialibus 
 gestis commemorata est, cum inde litterae paene per 
 totam Africam, qua ecclesiae Christi iam germinauerant, missae 
 fuissent, creditum est litteris concilii — neque enim aliter 
 oportebat — et quasi uisa sunt per aliquam partem agri frumenta 
 dominica defecisse; nullo modo autem defecerant, quae 
 uere frumenta erant praedestinata atque seminata et alta radice 
 feraciter germinantia. salua enim conscientia litteris concilii 
 crediderant; neque enim ab hominibus de aliis hominibus

 

 
 
 
 aliquid incredibile dicebatur aut eis contra euangelium credebatur. 
 sed posteaquam illi furiosa pertinacia usque ad dissensionem 
 sacrilegam contra totum orbem christianum contentionem obstinatissimam 
 perduxerunt atque innotuit bonis fidelibus, quos 
 a Caeciliano alienauerat falsa criminatio, uiderunt se, si in 
 illa communione persisterent, non iam de quodam homine uel 
 de quibusdam hominibus, sed de ecclesia toto terrarum orbe 
 diffusa prauum habere iudicium, et maluerunt Christi euangelio 
 quam collegarum concilio credere. itaque illis relictis 
 mox ad catholicam pacem multi et episcopi et clerici et populi 
 redierunt, quod et antequam facerent in tritico deputabantur. 
 tunc enim non faciebant, cum aduersus homines male sibi a 
 collegis insinuatos, non aduersus ecclesiam dei, quae in cunctis 
 gentibus crescit, illa eorum contradictio nitebatur. itaque et 
 in Africa triticum, quod filius hominis seminauerat, triticum 
 mansit et ex illo usque adhuc creuit et crescit et deinceps 
 usque ad messem fructificabit et crescet sicut in omni mundo.

Nonnulli etiam bonae uoluntatis per carnalem caliginem 
 etiam post confirmatum contra ecclesiam dei malignorum 
 furorem in illa dissensione diutius errauerunt, tamquam si 
 adhuc mollia conculcarentur frumenta et radice uiua herbae 
 uigor attereretur. etiam ipsa tamen frumenta sua nouerat deus, 
 quamuis ut reuiuiscerent arguenda et increpanda. non enim 
 eo modo dictum est Petro: redi post me, satanas, quo 
 modo dictum est de Iuda: unus ex uobis diabolus est. 
 quidam quoque et apertissimae ueritati malo studio contradixerunt. 
 illi uero eradicati uel praecisi erant, sed non permanentes 
 in infidelitate, sicut de quibusdam ramis fractis

 

 
 
 
 apostolus dicit, manu diuina replantati aut iterum inserti sunt. tunc 
 enim quisque infructuosus, sed nondum a radice praecisus est, 
 cum mala cupiditate agit quidem illa opera de quibus dictum 
 est: quoniam qui talia agunt regnum dei non possidebunt; 
 sed cum pro ipsis operibus etiam ueritati apertissimae 
 qua redarguitur resistere coeperit, tunc praeciditur. et multi 
 tales sunt in sacramentorum communione cum ecclesia et 
 tamen iam non sunt in ecclesia. alioquin si tunc quisque praeciditur, 
 cum uisibiliter excommunicatur, consequens erit, ut tunc 
 rursus inseratur, cum uisibiliter communioni restituitur. quid? si 
 ergo fictus accedat atque aduersus ueritatem et ecclesiam cor 
 inimicissimum gerat, quamuis peragatur in eo illa sollemnitas, 
 numquid reconciliatur, numquid inseritur? absit. sicut ergo 
 iam denuo communicans nondum insertus est, sic et antequam 
 uisibiliter excommunicetur quisquis contra ueritatem, qua conuincitur 
 et arguitur, inimicum gestat animum, iam praecisus 
 est. ita fit, ut et semen bonum et semen malum utraque per 
 agrum crescant usque ad messem, id est et filii regni et filii 
 maligni utrique per mundum crescant usque in finem saeculi, 
 illis fructum ferentibus cum tolerantia, illis cum sterilitate 
 amaricantibus.

Uos autem, innitentes tot euidentissimis testimoniis 
 legis prophetarum psalmorum, ipsius domini et apostolorum 
 de sancta ecclesia toto terrarum orbe diffusa, exigite ab istis, 
 ut ostendant ex Africa, quod attinet ad partem Donati, aliqua 
 manifesta de canonicis libris testimonia. neque enim, sicut 
 iam dixi, ullo modo fieri posset, ut ecclesia, sicut dicunt et 
 quod absit, tam cito ex tot gentibus peritura tot testimoniis 
 tam sublimiter et tam indubitanter praedicaretur et de ista, 
 quam uolunt suam, quae usque in finem sicut contendunt 
 permansura fuerat, taceretur. mementote enim quid illi diuiti

 

 

 

 
 
 
 dictum sit, cum apud inferos torqueretur et ad fratres suos 
 aliquem ex mortuis mitti uellet: habent illic, inquit, Moysen 
 et prophetas. et cum ille diceret non eos credituros, 
 nisi ad eos isset aliquis mortuorum: si Moysen, inquit, et 
 prophetas non audiunt, nec si quis ex mortuis resurrexerit 
 credent. dixit Moyses, quod in semine Abrahae 
 benedicentur omnes gentes; dixerunt prophetae: tu uocaberis 
 uoluntas mea et terra tua orbis terrarum, et: 
 commemorabuntur et conuertentur ad dominum uniuersi 
 fines terrae. his et talibus tam manifestis praenuntiationibus 
 ecclesiam demonstrantibus isti credere noluerunt 
 surrexit dominus a mortuis, dixit in nomine suo praedicari 
 paenitentiam et remissionem peccatorum per omnes . 
 gentes, incipientibus ab Hierusalem. illi, qui Moysi et 
 prophetis non crediderant, nec domino resurgenti a mortuis 
 crediderunt; quid restat, nisi ut diuitis illius tormenta sortiantur? 
 quae uos fugientes, dum adhuc tempus est, antequam de 
 hac uita emigretur, diuinis eloquiis constanter inhaerete, ut 
 nec in uita conturbemini et post hanc uitam quod semini 
 Abrahae promissum est accipere mereamini.