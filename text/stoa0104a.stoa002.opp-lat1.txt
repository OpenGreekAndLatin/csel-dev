Oblatrantem te et aduersus Deum qui unus et uerus est ore 
 sacrilego et uerbis impiis obstrepentem frequenter, Demetriane, 
 contempseram uerecundius et melius existimans errantis inperitiam 
 silentio spernere quam loquendo dementis insaniam prouocare. 
 nec hoc sine magisterii diuini auctoritate faciebam, cum 
 scriptum sit: in aures inprudentis noli quicquam dicere, 
 ne quando audierit inrideat sensatos sermones 
 tuos, et iterum: noli respondere inprudenti ad 
 inprudentiam eius ne similis fias illi, et sanctum quoque 
 iubeamur intra conscientiam nostram tenere nec inculcandum 
 porcis et canibus exponere loquente Domino et dicente: ne dederitis 
 sanctum canibus neque miseritis margaritas 
 uestras ante porcos, ne inculcent eas pedibus suis. 
 nam cum ad me saepe studio magis contradicendi quam uoto 
 discendi uenires et clamosis uocibus personans malles tua inpudenter 
 ingerere quam nostra patienter audire, ineptum uidebatur 
 congredi tecum, quando facilius esset et leuius turbulenti maris

 

 


 
 concitos fluctus clamoribus retundere quam tuam rabiem tractatibus 
 coercere. certe et labor inritus et nullus effectus offerre 
 lumen caeco, sermonem surdo, sapientiam bruto, cum nec sentire 
 brutus possit nec caecus lumen admittere nec surdus audire.

Haec considerans saepe conticui et inpatientem patientia uici, 
 cum nec docere indocilem possem nec impium religione comprimere 
 nec furentem lenitate cohibere. sed enim cum dicas 
 plurimos conqueri et quod bella crebrius surgant, quod lues, 
 quod fames saeuiant, quodque imbres et pluuias serena longa 
 suspendant nobis imputari, tacere ultra non oportet, ne iam non 
 uerecundiae, sed diffidentiae esse incipiat quod tacemus, et dum 
 criminationes falsas contemnimus refutare, uideamur crimen 
 agnoscere. respondeo igitur et tibi, Demetriane, pariter et 
 ceteris quos tu forsitan concitasti et aduersum nos odia tuis maledicis 
 uocibus seminando comites tibi plures radicis adque originis 
 tui pullulatione fecisti: quos tamen sermonis nostri admittere 
 credo rationem. nam qui ad malum motus est mendacio 
 fallente multo magis ad bonum mouebitur ueritate.

Dixisti per nos fieri et quod nobis debeant inputari omnia ista 
 quibus nunc mundus quatitur et urguetur, quod dii uestri a 
 nobis non colantur. qua in parte qui ignarus diuinae cognitionis 
 et ueritatis alienus es illud primo in loco scire debes senuisse 
 iam saeculum, non illis uiribus stare quibus prius steterat nec 
 uigore et robore ipso ualere quo antea praeualebat. hoc etiam 
 nobis tacentibus et nulla de scripturis sanctis praedicationibusque 
 diuinis documenta promentibus mundus ipse iam loquitur et occasum 
 sui rerum labentium probatione testatur. non hieme nutriendis 
 seminibus tanta imbrium copia est, non frugibus aestate

 


 
 torrendis solita flagrantia est nec sic uerna de temperie sua laeta 
 sunt nec adeo arboreis fetibus autumna fecunda sunt. minus de 
 ecfossis et fatigatis montibus eruuntur marmorum crustae, minus 
 argenti et auri opes suggerunt exhausta iam metalla et pauperes 
 uenae breuiantur in dies singulos. et decrescit ac deficit in 
 aruis agricola, in mari nauta, miles in castris, innocentia in 
 foro, iustitia in iudicio, in amicitiis concordia, in artibus peritia, 
 in moribus disciplina. putasne tu tantam posse substantiam rei 
 senescentis existere, quantum prius potuit nouella adhuc et 
 uegeta iuuenta pollere? minuatur necesse est quicquid fine iam 
 proximo in occidua et extrema deuergit. sic sol in occasu suo 
 radios minus claro et igneo splendore iaculatur, sic declinante 
 iam cursu exoletis cornibus luna tenuatur, et arbor quae fuerat 
 ante uiridis et fertilis arescentibus ramis fit postmodum sterilis, 
 senectute deformis, et fons qui exundantibus prius uenis largiter 
 profluebat senectute deficiens uix modico sudore destillat. haec 
 sententia mundo data est, haec Dei lex est ut omnia orta occidant 
 et aucta senescant et infirmentur fortia et magna minuantur 
 et cum infirmata et deminuta fuerint finiantur. 
 
 Christianis inputas quod minuantur singula mundo senescente.

quid si et senes inputent christianis quod minus ualeant in senectute, 
 quod non perinde ut prius uigeant auditu aurium, cursu 
 pedum, oculorum acie, uirium robore, suco uiscerum, mole 
 membrorum, et cum olim ultra octingentos et nongentos annos 
 uita hominum longaeua procederet, uix nunc possit ad

 

 

 


 
 centenarium numerum peruenire. canos uidemus in pueris, capilli 
 deficiunt antequam crescunt, nec aetas in senectutem desinit, 
 sed incipit a senectute. sic in ortu adhuc suo ad finem natiuitas 
 properat, sic quodcumque nunc nascitur mundi ipsius senectute 
 degenerat, ut nemo mirari debeat singula in mundo deficere 
 coepisse, cum ipse iam mundus totus in defectione sit et 
 in fine.

Quod autem crebrius bella continuant, quod sterilitas et fames 
 sollicitudinem cumulant, quod saeuientibus morbis ualitudo 
 frangitur , quod humanum genus luis populatione uastatur, et 
 hoc scias esse praedictum in nouissimis temporibus multiplicari 
 mala et aduersa uariari et adpropinquante iam iudicii die magis 
 ac magis in plagas generis humani censuram Dei indignantis 
 accendi. non enim, sicut tua falsa querimonia et inperitia ueritatis 
 ignara iactat et clamitat, ista accidunt, quod dii uestri a 
 nobis non colantur, sed quod a uobis non colatur Deus. nam cum 
 ipse sit mundi dominus et rector et cuncta arbitrio eius et nutu 
 gerantur nec quicquam fieri possit nisi quod aut fecerit aut fieri 
 ipse permiserit, utique quando ea fiunt quae iram Dei indignantis 
 ostendunt non propter nos fiunt a quibus Deus colitur, sed 
 delictis et meritis uestris inrogantur, a quibus Deus omnino nec 
 quaeritur nec timetur nec relictis uanis superstitionibus religio 
 uera cognoscitur, ut qui Deus unus est omnibus unus colatur ab 
 omnibus et rogetur.

Ipsum denique audi loquentem, ipsum uoce diuina instruentem 
 nos et monentem: Dominum Deum tuum [inquit]

 

 


 
 adorabis et illi soli seruies, et iterum: non erunt tibi dii 
 alii absque me, et iterum: nolite ambulare post deos 
 alienos ut seruiatis eis et ne adoraueritis eos: et 
 ne incitetis me in operibus manuum uestrarum ad 
 disperdendos uos. propheta item sancto Spiritu plenus contestatur 
 et denuntiat iram Dei dicens: haec dicit dominus 
 omnipotens: eo quod domus mea deserta est, uos 
 autem sectamini unusquisque in domum suam, propterea 
 abstinebit caelum a rore et terra subtrahet 
 procreationes suas, et inducam gladium super terram 
 et super frumentum et super uinum et super 
 oleum et super homines et super pecora et super 
 omnes labores manuum eorum. item propheta alius repetit 
 et dicit: et pluam super unam ciuitatem et super 
 unam non pluam. pars una compluetur et pars super 
 quam non pluero arefiet. et congregabuntur duae 
 et tres ciuitates in unam ciuitatem potandae aquae 
 causa nec sic satiabuntur: et non conuertimini ad 
 me, dicit Dominus.

Indignatur ecce Dominus et irascitur et quod ad eum non 
 conuertamini comminatur: et tu miraris aut quereris in hac obstinatione 
 et contemptu uestro, si rara desuper pluuia descendat, 
 si terra situ pulueris squaleat, si uix ieiunas et pallidas herbas 
 sterilis gleba producat, si uineam debilitet grando caedens, si 
 oleam detruncet turbo subuertens, si fontem siccitas statuat, 
 aerem pestilens aura corrumpat, hominem morbida ualitudo 
 consumat, cum omnia ista peccatis prouocantibus ueniant et plus 
 exacerbetur Deus quando nihil talia et tanta proficiant. fieri 
 enim ista uel ad disciplinam contumacium uel ad poenam

 

 

 


 
 malorum, declarat in scripturis sanctis idem Deus dicens: sine 
 causa percussi filios uestros, disciplinam non exceperunt. 
 et propheta deuotus ac dicatus Deo ad haec eadem 
 respondit et dicit: uerberasti eos nec doluerunt: flagellasti 
 eos nec uoluerunt accipere disciplinam. ecce 
 inrogantur diuinitus plagae et nullus Dei metus est: ecce uerbera 
 desuper et flagella non desunt et trepidatio nulla, nulla formido 
 est. quid si non intercederet rebus humanis uel ista censura ? 
 quanto adhuc maior in hominibus esset audacia facinorum inpunitate 
 secura?

Quereris quod minus nunc tibi uberes fontes et aurae salubres 
 et frequens pluuia et fertilis terra obsequium praebeant, quod 
 non ita utilitatibus tuis et uoluptatibus elementa deseruiant. tu 
 enim Deo semis per quem tibi cuncta deseruiunt: famularis illi 
 cuius nutu tibi uniuersa famulantur. ipse de seruo tuo exigis seruitutem et homo hominem parere tibi et oboedire compellis, 
 et cum sit uobis eadem sors nascendi, condicio una moriendi, 
 corporum materia consimilis, animarum ratio communis, aequali 
 iure et pari lege uel ueniatur in istum mundum uel de mundo 
 postmodum recedatur, tamen nisi tibi pro arbitrio tuo seruiatur, 
 nisi ad uoluntatis obsequium pareatur, inperiosus et nimius seruitutis 
 exactor flagellas, uerberas, fame, siti, nuditate et ferro 
 frequenter et carcere adfligis et crucias. et non agnoscis Dominum 
 Deum tuum, cum sic exerceas ipse dominatum?

Merito ergo incursantibus plagis non desunt Dei flagella nec 
 uerbera. quae cum nihil istic promoueant nec ad Deum singulos 
 tanto cladium terrore conuertant, manet postmodum carcer aeternus 
 et iugis flamma et poena perpetua, nec audietur illic

 

 


 
 rogantium gemitus, quia nec hic Dei indignantis terror auditus est 
 qui per prophetam clamat et dicit: audite sermonem Domini, 
 filii Israel, quia iudicium est Domini aduersus 
 incolas terrae, quod neque misericordia neque 
 ueritas neque agnitio Dei sit super terram: execratio 
 et mendacium et caedes et furtum et adulterium 
 diffusum est super terram, sanguinem sanguini 
 supermiscent. idcirco terra lugebit cum uniuersis 
 incolis suis, cum bestiis agri, cum serpentibus 
 terrae, cum uolucribus caeli, et deficient pisces 
 maris, ut nemo iudicet, nemo reuincat. indignari 
 se Deus dicit quod agnitio Dei non sit in terris, et Deus non 
 agnoscitur nec timetur. delicta mendaciorum, libidinum, fraudium, 
 crudelitatis, impietatis, furoris Deus increpat et incusat, 
 et ad innocentiam nemo conuertitur. fiunt ecce quae uerbis Dei 
 ante praedicta sunt, nec quisquam fide praesentium ut in futurum 
 consulat admonetur. inter ipsa aduersa quibus uix coartata 
 et conclusa anima respirat uacat malos esse et in periculis tantis 
 non de se magis sed de altero iudicare. indignamini indignari 
 Deum, quasi aliquid boni male uiuendo mereamini, quasi non 
 omnia ista quae accidunt minora adhuc sint et leuiora peccatis 
 uestris.

Qni alios iudicas aliquando esto et tui iudex, conscientiae tuae 
 latebras intuere, immo, quia nullus iam delinquendi uel pudor 
 est et sic peccatur quasi magis per ipsa peccata placeatur, qui 
 perspicuus et nudus a cunctis uideris et ipse te respice. aut enim 
 superbia inflatus es aut auaritia rapax es aut iracundia saeuus 
 aut alea prodigus aut uinolentia temulentus aut liuore inuidus

 

 


 
 aut libidine incestus aut crudelitate uiolentus: et miraris in poenas 
 generis humani iram Dei crescere, cum crescat cottidie quod 
 puniatur? hostem quereris exurgere, quasi etsi hostis desit esse 
 pax inter ipsas togas possit [hostem quereris exurgere], quasi non, 
 etsi externa de barbaris arma et pericula conprimantur, ferocius 
 intus et grauius de calumniis et iniuriis potentium ciuium domesticae 
 inpugnationis tela grassentur: de sterilitate ac fame quereris, 
 quasi famem maiorem siccitas quam rapacitas faciat, quasi 
 non de captatis annonarum incrementis et pretiorum cumulis 
 flagrantius inopiae ardor excrescat: quereris cludi imbribus caelum, 
 cum sic horrea eludantur in terris: quereris minus nasci, 
 quasi quae nata sunt indigentibus praebeantur: pestem et luem 
 criminaris, cum peste ipsa et lue uel detecta sint uel aucta crimina 
 singulorum, dum nec infirmis exhibetur misericordia et 
 defunctis auaritia inhiat ac rapina. idem ad pietatis obsequium timidi, ad impia lucra temerarii, fugientes morientium funera et 
 adpetentes spolia mortuorum, ut appareat in aegritudine sua miseros 
 ad hoc forsitan et derelictos esse ne possent dum curantur 
 euadere: nam perire aegrum uoluit qui censum pereuntis inuadit.

Tantus cladium terror dare non potest innocentiae disciplinam 
 et inter populum frequenti strage morientem nemo considerat et 
 se esse mortalem. passim discurritur, rapitur, occupatur: praedandi 
 dissimulatio nulla, nulla cunctatio: quasi liceat, quasi 
 oporteat, quasi ille qui non rapit damnum et dispendium proprium 
 sentiat, sic unusquisque rapere festinat. in latronibus est 
 utcumque aliqua scelerum uerecundia, auias fauces et desertas 
 solitudines diligunt, et sic illic delinquitur, ut tamen delinquentium 
 facinus tenebris et nocte ueletur. auaritia palam saeuit et 
 ipsa audacia sua tuta in fori luce abruptae cupiditatis arma

 


 
 prostituit. inde falsarii, uenefici inde, inde in media ciuitate sicarii 
 tam ad peccandum praecipites quam inpune peccantes. a nocente 
 crimen admittitur, nec innocens qui uindicet inuenitur. de accusatore 
 uel iudice metus nullus: inpunitatem consecuntur mali, 
 dum modesti tacent, timent conscii, ueneunt iudicaturi. et 
 idcirco per prophetam diuino spiritu et instinctu rei ueritas promitur, 
 certa et manifesta ratio monstratur Dominum posse aduersa 
 prohibere sed ne ille subueniat merita peccantium facere. 
 numquid, ait, non ualet manus Dei, ut saluos faciat, 
 aut grauabit aurem ut non exaudiat? sed peccata 
 uestra inter uos et Deum separant, et propter delicta 
 uestra auertit faciem a uobis ne misereatur. 
 peccata itaque et delicta reputentur, conscientiae uulnera cogitentur, 
 et desinat unusquisque de Deo uel de nobis conqueri, si 
 quod patitur intellegat se mereri.

Et ecce id ipsum quale est unde nobis cum maxime sermo est, 
 quod nos infestatis innoxios, quod in contumeliam Dei inpugnatis 
 adque opprimitis Dei seruos? parum est quod furentium 
 uarietate uitiorum, quod iniquitate feralium criminum, quod 
 cruentarum conpendio rapinarum uita uestra maculatur, quod 
 superstitionibus falsis religio uera subuertitur, quod Deus omnino 
 nec quaeritur nec timetur: adhuc insuper Dei seruos et 
 maiestati ac numini eius dicatos iniustis persecutionibus flagitatis. 
 satis non est quod ipse tu Deum non colis: adhuc insuper 
 eos qui colunt sacrilega infestatione persequeris. Deum nec colis

 

 


 
 nec coli omnino permittis, et cum ceteri qui non tantum ista 
 inepta idola et manu hominis facta simulacra sed et portenta 
 quaedam et monstra uenerantur tibi placeant, solus displicet Dei 
 cultor. fumant ubique in templis uestris hostiarum busta et rogi 
 pecorum, et Dei altaria uel nulla sunt uel occulta. crocodili et 
 cynocephali et lapides et serpentes coluntur, et Deus solus in 
 terris aut non colitur aut non est inpune quod colitur. innoxios, 
 iustos, Deo caros domo priuas, patrimonio spolias, catenis premis 
 [carcere includis], bestiis, gladio, ignibus punis. nec saltim 
 contentus es dolorum nostrorum conpendio et simplici ac ueloci 
 breuitate poenarum: admoues laniandis corporibus longa tormenta, 
 multiplicas lacerandis uisceribus numerosa supplicia, 
 nec feritas adque immanitas tua usitatis potest contenta esse tormentis: 
 excogitat nouas poenas ingeniosa crudelitas.

Quae haec est insatiabilis carnificinae rabies, quae inexplebilis 
 libido saeuitiae? quin potius elege tibi alterum de duobus: christianum 
 esse aut est crimen aut non est. si crimen est, quid non 
 interficis confitentem P si crimen non est, quid persequeris innocentem? 
 torqueri enim debui, si negarem. si poenam tuam metuens 
 id quod prius fueram et quod deos tuos non colueram mendacio 
 fallente celarem, tunc torquendus fuissem, tunc ad confessionem 
 criminis cum ui doloris adigendus, sicut in quaestionibus 
 ceteris torquentur rei qui se negant crimine quo accusantur teneri, 
 ut facinoris ueritas quae indice uoce non promitur dolore corporis 
 exprimatur. nunc uero cum sponte confitear et clamem et crebris 
 ac repetitis identidem uocibus christianum me esse contester, 
 quid tormenta admoues confitenti et deos tuos non in abditis et 
 secretis locis sed palam, sed publice, sed in foro ipso

 


 
 magistratibus et praesidibus audientibus destruenti? ut et si parum fuerat 
 quod in me prius criminabaris, creuerit quod et odisse et punire 
 plus debeas. quid dum me christianum celebri loco et populo 
 circumstante pronuntio et uos et deos uestros clara et publica 
 praedicatione confundo, quid te ad infirmitatem corporis uertis, 
 quid cum terrenae carnis inbecillitate contendis? cum animi uigore 
 congredere, uirtutem mentis infringe, fidem destrue, disceptatione 
 si potes uince, uince ratione.

Vel si quid diis tuis numinis et potestatis est, ipsi in ultionem 
 suam surgant, ipsi se sua maiestate defendant. at quid praestare 
 colentibus possunt qui se de non colentibus uindicare non possunt? 
 nam si eo qui uindicatur pluris est ille qui uindicat, tu 
 diis tuis maior es. si ergo his quos colis maior es, non tu eos 
 colere, sed ab illis coli debes. sic illos laesos ultio uestra defendit, 
 quomodo et clausos ne pereant tutela uestra custodit. pudeat 
 te eos colere quos ipse defendis, pudeat tutelam de iis sperare 
 quos tu tueris.

0 si audire eos uelis et uidere, quando adiurantur a nobis, torquentur 
 spiritalibus flagris et uerborum tormentis de obsessis 
 corporibus eiciuntur, quando eiulantes et gementes uoce humana 
 et potestate diuina flagella et uerbera sentientes uenturum iudicium 
 confitentur. ueni et cognosce uera esse quae dicimus: et 
 quia sic deos colere te dicis, uel ipsis crede quos colis. aut si 
 uolueris et tibi credere, de te ipso loquetur audiente te qui nunc 
 tuum pectus obsedit, qui nunc mentem tuam ignorantiae nocte 
 caecauit. uidebis nos rogari ab eis quos tu rogas, timeri ab eis

 


 
 quos tu adoras: uidebis sub manu nostra stare uinctos et tremere 
 captiuos quos tu suspicis et ueneraris ut dominos. certe uel sic 
 confundi in istis erroribus tuis poteris, quando conspecxeris et 
 audieris deos tuos quid sint interrogatione nostra statim prodere 
 et praesentibus licet uobis praestigias illas et fallacias suas non 
 posse celare.

Quae ergo mentis ignauia est, immo quae desipientium caeca 
 et stulta dementia ad lucem de tenebris non uenire et mortis 
 aeternae laqueis uinctos spem nolle inmortalitatis excipere, non 
 metuere Deum conminantem et dicentem: sacrificans diis 
 eradicabitur nisi Domino soli. et iterum: adorauerunt 
 eos quos fecerunt digiti eorum, et curuatus est 
 homo et humiliatus est uir, et non laxabo illis? 
 quid te ad falsos deos humilias et inclinas, quid ante inepta simulacra 
 et figmenta terrena captiuum corpus incuruas? rectum 
 te Deus fecit et cum cetera animalia prona et ad terram situ uergente 
 depressa sint, tibi sublimis status et ad caelum adque ad 
 Dominum susum uultus erectus est. illuc intuere, illuc oculos 
 tuos dirige, in supernis Deum quaere. ut carere inferis possis, 
 ad alta et caelestia suspensum pectus adtolle. quid te in lapsum 
 mortis cum serpente quem colis sternis ? quid in ruinam diaboli 
 per ipsum et cum ipso cadis? sublimitatem serua qua natus es. 
 perseuera talis qualis a Deo factus es. cum statu oris et corporis 
 animum tuum statue. ut cognoscere Deum possis, te ante cognosce. 
 relinque idola quae humanus error inuenit. ad Deum 
 conuertere: quem si inploraueris, subuenit. Christo crede quem 
 uiuificandis ac reparandis nobis pater misit. laedere seruos Dei 
 et Christi persecutionibus tuis desine quos laesos ultio diuina 
 defendit.

Inde est enim quod nemo nostrum quando adprehenditur reluctatur 
 nec se aduersus iniustam uiolentiam uestram quamuis

 

 


 
 nimius et copiosus noster populus ulciscitur. patientes facit de 
 secutura ultione securitas. innocentes nocentibus cedunt, insontes 
 poenis et cruciatibus acquiescunt certi et fidentes quod inultum 
 non remaneat quodcumque perpetimur quantoque maior 
 fuerit persecutionis iniuria tanto iustior fiat et grauior pro persecutione 
 uindicta. nec umquam impiorum scelere in nostrum 
 nomen exurgitur, ut non statim diuinitus uindicta comitetur. 
 ut memorias taceamus antiquas et ultiones pro cultoribus Dei 
 saepe repetitas nullo uocis praeconio reuoluamus, documentum 
 recentis rei satis est quod sic celeriter quodque in tanta celeritate 
 sic granditer nuper secuta defensio est ruinis rerum, iacturis 
 opum, dispendio militum, deminutione castrorum. nec hoc casu 
 accidisse aliquis existimet aut fuisse fortuitum putet, cum iam 
 pridem scriptura diuina posuerit et dixerit: mihi uindictam, 
 ego retribuam, dicit Dominus, et iterum Spiritus sanctus 
 praemoneat et dicat: ne dixeris: ulciscar me de inimico 
 meo, sed expecta Dominum ut tibi auxilio sit. unde 
 clarum est adque manifestum quia non per nos sed pro nobis 
 accidunt cuncta ista quae de Dei indignatione descendunt.

Nec ideo quis putet christianos his quae accidunt non uindicari, 
 quod et ipsi uideantur accidentium incursione perstringi. 
 poenam de aduersis mundi ille sentit cui et laetitia et gloria 
 omnis in mundo est. ille maeret et deflet, si sibi male sit in 
 saeculo, cui bene non potest esse post saeculum, cuius uiuendi 
 fructus omnis hic capitur, cuius hic solacium omne finitur, cuius 
 caduca et breuis uita hic aliquam dulcedinem computat et

 

 


 
 uoluptatem, quando istinc excesserit poena iam sola superest ad 
 dolorem. ceterum nullus his dolor est de incursatione malorum 
 praesentium quibus fiducia est futurorum bonorum. denique nec 
 consternamur aduersis nec frangimur nec dolemus neque in ulla 
 aut rerum clade aut corporum ualitudine mussitamus. spiritu 
 magis quam carne uiuentes firmitate animi infirmitatem corporis 
 uincimus. per ipsa quae uos cruciant et fatigant probari et 
 corroborari nos scimus et fidimus.

Putatis nos aduersa uobiscum aequaliter perpeti, quando 
 eadem aduersa uideatis a nobis et uobis non aequaliter sustineri? 
 aput uos inpatientia clamosa semper et querula est, aput nos 
 fortis et religiosa patientia quieta semper et semper in Deum 
 grata est, nec quicquam istic laetum aut prosperum sibi uindicat, 
 sed mitis et lenis et contra omnes fluctuantis mundi turbines 
 stabilis diuinae pollicitationis tempus expectat. quamdiu 
 enim corpus hoc permanet commune cum ceteris, sit necesse est 
 et corporalis condicio communis nec separari generi humano ab 
 inuicem datur, nisi istinc de saeculo recedatur. intra unam domum 
 boni et mali interim continemur. quicquid intra domum 
 uenerit pari sorte perpetimur, donec aeui temporalis fine completo 
 ad aeternae uel mortis uel inmortalitatis hospitia diuidamur. 
 non ergo idcirco compares uobis et aequales sumus, quia 
 in isto adhuc mundo et carne hac constituti mundi et carnis incommoda 
 uobiscum pariter incurrimus. nam cum in sensu doloris

 


 
 sit omne quod punit, manifestum est eum non esse participem 
 poenae tuae quem uideas tecum non dolere.

Viget aput nos spei robur et firmitas fidei et inter ipsas saeculi 
 labentis ruinas erecta mens est et inmobilis uirtus et numquam 
 non laeta patientia et de Deo suo semper anima secura, sicut per 
 prophetam Spiritus sanctus loquitur et hortatur spei ac fidei 
 nostrae firmitatem caelesti uoce corroborans. ficus, inquit, non 
 adferet fructum et non erunt nascentia in uineis. 
 mentietur opus oliuae et campi non praestabunt 
 cibum. deficient a pabulo oues et non erunt in 
 praesepibus boues. ego autem in Domino exultabo, 
 gaudebo in Deo salutari meo. Dei hominem et cultorem 
 Dei subnixum spei ueritate et fidei stabilitate fundatum negat 
 mundi huius et saeculi infestationibus commoueri. uinea licet 
 fallat et olea decipiat et herbis siccitate morientibus aestuans 
 campus arescat, quid hoc ad christianos, quid ad Dei seruos 
 quos paradisus inuitat, quos gratia omnis et copia regni caelestis 
 exspectat? exultant semper in Domino et laetantur et gaudent 
 in Deo suo et mala adque aduersa mundi fortiter tolerant, dum 
 bona et prospera futura prospectant. nam qui exposita natiuitate 
 terrena spiritu recreati et renati sumus nec iam mundo sed Deo 
 uiuimus, non nisi cum ad Deum uenerimus. Dei munera et promissa 
 capiemus. et tamen pro arcendis hostibus et imbribus impetrandis 
 et uel auferendis uel temperandis aduersis rogamus

 

 


 
 semper et preces fundimus et pro pace ac salute uestra propitiantes 
 et placantes Deum diebus ac noctibus iugiter adque instanter 
 oramus.

Nemo sibi itaque blandiatur quod nobis et profanis, Dei cultoribus 
 et Deo aduersantibus sit interim per aequalitatem carnis 
 et corporis laborum saecularium condicio communis, ut ex hoc 
 opinetur non omnia ista quae accidunt nobis inrogari, cum Dei 
 ipsius praedicatione et prophetica contestatione ante praedictum 
 sit uenturam super iniustos iram Dei, persecutiones quae nos 
 humanitus laederent non defuturas, sed et ultiones quae laesos 
 diuinitus defenderent secuturas.

Et quanta sunt quae istic pro nobis interim fiunt. in exemplum 
 aliquid datur, ut Dei uindicis ira noscatur. ceterum retro 
 est iudicii dies quem scriptura sancta denuntiat dicens: ululate. 
 proximus est enim dies Domini, et obtritio s Deo 
 aderit. ecce enim dies Domini uenit insanabilis indignationis 
 et irae ponere orbem terrae desertum 
 et peccatores perdere ex eo. et iterum: ecce dies Domini 
 uenit ardens uelut clibanus, eruntque omnes 
 alienigenae et omnes iniqui stipula, et s uccendet 
 illos adueniens dies, dicit Dominus. succendi et cremari 
 alienigenas praecanit Dominus id est alienos a diuino genere 
 et profanos, spiritaliter non renatos nec Dei filios factos. 
 euadere enim solos posse qui renati et signo Christi signati 
 fuerint alio in loco Deus loquitur, quando ad uastationem mundi 
 et interitum generis humani angelos suos mittens grauius in ultimo 
 comminatur dicens: uadite et caedite et nolite

 

 


 
 parcere oculis uestris. nolite misereri seniores aut 
 iuuenes et uirgines et mulieres et paruulos interficite 
 ut perdeleantur. omnem autem super quem 
 signum inscriptum est ne tetigeritis. quod autem sit 
 hoc signum et qua in parte corporis positum manifestat alio in 
 loco Deus dicens: transi mediam Hierusalem et notabis 
 signum super frontes uirorum qui ingemunt et 
 maerent ob iniquitates quae fiunt in medio ipsorum. 
 et quod ad passionem et sanguinem Christi pertineat hoc signum 
 et ille saluus adque incolumis reseruetur quisque in hoc signo 
 inuenitur, item Dei testimonio conprobatur dicentis: et erit 
 sanguis in signo uobis super domos in quibus ibi 
 eritis, et uidebo sanguinem et protegam uos, et 
 non erit in uobis plaga deminutionis, cum percutiam 
 terram Aegypti. quod ante occiso agno praecedit in 
 imagine impletur in Christo secuta postmodum ueritate. ut illic 
 percussa Aegypto Iudaicus populus euadere non nisi sanguine et 
 signo agni potuit, ita et cum uastari coeperit mundus et percuti 
 quisque in sanguine et signo Christi inuentus fuerit solus 
 euadit.

Respicite itaque dum tempus est ad ueram et aeternam salutem, 
 et quia iam mundi finis in proximo est ad Deum mentes 
 uestras Dei timore conuertite. nec uos delectet in saeculo inter 
 iustos et mites inpotens ista et uana dominatio, quando et in 
 agro inter cultas et fertiles segetes lolium et auena dominetur,

 

 


 
 nec dicatis mala accidere, quia dii uestri a nobis non colantur, 
 sed sciatis esse hanc iram Dei, Dei hanc esse censuram. ut qui 
 beneficiis non intellegitur uel plagis intellegatur. Deum uel sero 
 quaerite, quia iam pridem per prophetam Deus praemonens hortatur 
 et dicit: quaerite Deum, et uiuet anima uestra. 
 Deum uel sero cognoscite, quia et Christus adueniens hoc admonet 
 et docet dicens: haec est autem uita aeterna ut 
 cognoscant te solum et uerum Deum et quem misisti 
 Iesum Christum. credite illi qui omnino non fallit. credite 
 illi qui haec omnia futura praedixit. credite illi qui credentibus 
 praemium uitae aeternae dabit. credite illi qui incredulis 
 aeterna supplicia gehennae ardoribus inrogabit.

Quae tunc erit fidei gloria, quae poena perfidiae, cum ludicii 
 dies uenerit, quae laetitia credentium, quae maestitia perfidorum 
 noluisse istic prius credere et ut credant iam redire non 
 posse. cremabit addictos ardens semper gehenna et uiuacibus 
 flammis uorax poena, nec erit unde habere tormenta uel requiem 
 possint aliquando uel finem. seruabuntur cum corporibus suis 
 animae infinitis cruciatibus ad dolorem. spectabitur illic a nobis 
 semper qui hic nos spectauit ad tempus, et in persecutionibus 
 factis oculorum crudelium breuis fructus perpetua uisione pensabitur 
 secundum scripturae sanctae fidem dicentis: uermis 
 eorum non morietur et ignis eorum non extinguetur, 
 et erunt ad uisionem uniuersae carni. et iterum: 
 tunc stabunt iusti in magna constantia aduersus

 

 


 
 eos qui se angustauerunt et qui abstulerunt labores 
 eorum. uidentes turbabuntur timore horribili 
 et mirabuntur in subitatione insperatae salutis 
 dicentes inter se, paenitentiam habentes et per angustiam 
 spiritus gementes: hi sunt quos habuimus 
 aliquando in risu et in similitudine inproperii. nos 
 insensati uitam illorum aestimabamus insaniam et 
 finem illorum sine honore. quomodo conputati sunt 
 inter filios Dei et inter sanctos sors illorum est? 
 ergo errauimus a uia ueritatis, et iustitiae lumen 
 non luxit nobis et sol non est ortus nobis. lassati 
 sumus iniquitatis uia et perditionis et ambulauimus 
 solitudines difficiles, uiam autem Domini 
 ignorauimus. quid nobis profuit superbia aut quid 
 diuitiarum iactatio contulit nobis? transierunt 
 omnia illa tamquam umbra. erit tunc sine fructu paenitentiae 
 dolor poenae, inanis ploratio et inefficax deprecatio. in 
 aeternam poenam sero credunt qui in uitam aeternam credere 
 noluerunt.

Secnritati igitur et uitae dum licet prouidete. offerimus uobis 
 animi et consilii nostri salutare munus. et quia odisse non licet 
 nobis et sic Deo plus placemus, dum nullam pro iniuria uicem 
 reddimus, hortamur, dum facultas adest, dum adhuc aliquid 
 de saeculo superest, Deo satisfacere et ad uerae religionis candidam 
 lucem de profundo tenebrosae superstitionis emergere. 
 non inuidemus commodis uestris nec beneficia diuina celamus. 
 odiis uestris beniuolentiam reddimus et pro tormentis ac

 

 

 





 
 
 suppliciis quae nobis inferuntur salutis itinera monstramus. credite et 
 uiuite et qui nos ad tempus persequimini in aeternum gaudete 
 nobiscum. quando istinc recessum fuerit, nullus iam paenitentiae 
 locus est, nullus satisfactionis effectus. hic uita aut amittitur 
 aut tenetur: hic saluti aeternae cultu Dei et fructu fidei 
 prouidetur. nec quisquam aut peccatis retardetur aut annis quominus 
 ueniat ad consequendam salutem. in isto adhuc mundo 
 manenti paenitentia nulla sera est. patet ad indulgentiam Dei 
 aditus et quaerentibus adque intellegentibus ueritatem facilis 
 accessus est. tu sub ipso licet exitu et uitae temporalis occasu 
 pro delictis roges et Deum qui unus et uerus est confessione et 
 fide agnitionis eius inplores, uenia confitenti datur et credenti 
 indulgentia salutaris de diuina pietate conceditur et ad inmortalitatem 
 sub ipsa morte transitur.

Hanc gratiam Christus inpertit, hoc munus misericordiae suae 
 tribuit subigendo mortem trophaeo crucis, redimendo credentem 
 pretio sui sanguinis, reconciliando hominem Deo patri.** , uiuificando 
 mortalem regeneratione caelesti. hunc si fieri potest sequamur 
 omnes, huius sacramento et signo censeamur. hic nobis 
 uiam uitae aperit, hic ad paradisum reduces facit, hic ad caelorum 
 regna perducit. cum ipso semper uiuemus facti per ipsum 
 filii Dei: cum ipso exultabimus semper ipsius cruore reparati. 
 erimus christiani cum Christo simul gloriosi, de Deo patre beati, 
 de perpetua uoluptate laetantes semper in conspectu Dei et agentes 
 Deo gratias semper. neque enim poterit nisi et laetus esse 
 semper et gratus qui cum morti fuisset obnoxius, factus est inmortalitate 
 securus.