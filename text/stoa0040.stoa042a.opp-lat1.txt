Omnis diuina scriptura bipertita est secundum id, quod 
 dominus significat dicens scribam eruditum in regno dei similem 
 esse patri familias proferenti de thesauro suo noua et 
 uetera, quae duo etiam testamenta dicuntur. in libris autem 
 omnibus sanctis intueri oportet, quae ibi aeterna intimentur, 
 quae facta narrentur, quae futura praenuntientur, quae agenda 
 praecipiantur uel admoneantur. in narratione ergo rerum factarum 
 quaeritur, utrum omnia secundum figurarum tantummodo 
 intellectum accipiantur, an etiam secundum fidem rerum 
 gestarum adserenda et defendenda sint. nam non esse accipienda 
 figuraliter nullus christianus dicere audebit, adtendens 
 apostolum dicentem: omnia autem haec in figura contingebant 
 in illis, et illud, quod in Genesi scriptum est:

 

 

 
 
 
 et erunt duo in carne una, magnum sacramentum commendantem 
 in Christo et in ecclesia. 
 
 Si ergo utroque modo illa scriptura scrutanda est, quomodo 
 dictum est praeter allegoricam significationem: in principio 
 fecit deus caelum et terram? utrum in principio temporis, 
 an quia primo omnium, an in principio, quod est uerbum 
 dei unigenitus filius? et quomodo possit ostendi deum sine 
 ulla sui commutatione operari mutabilia et temporalia? et 
 quid significetur nomine caeli et terrae? utrum spiritalis corporalisque 
 creatura caeli et terrae uocabulum acceperit, an 
 tantummodo corporalis, ut in hoc libro de spiritali tacuisse 
 intellegatur atque ita dixisse caelum et terram, ut omnem 
 creaturam corpoream, superiorem atque inferiorem, significare 
 uoluerit? an utriusque informis materia dicta est caelum et 
 terra, spiritalis uidelicet uita, sicut esse potest in se, non conuersa 
 ad creatorem — tali enim conuersione formatur atque 
 perficitur; si autem non conuertatur, informis est — corporalis 
 autem, si possit intellegi per priuationem omnis corporeae 
 qualitatis, quae adparet in materia formata, cum iam 
 sunt species corporum siue uisu siue alio quolibet sensu corporis 
 perceptibiles?. 
 
 An caelum intellegendum est creatura spiritalis ab exordio, 
 quo facta est, perfecta illa et beata semper, terra uero corporalis 
 materies adhuc inperfecta? quia terra, inquit, erat 
 inuisibilis et inconposita, et tenebrae erant super

 

 
 
 
 abyssum: quibus uerbis uidetur informitatem significare substantiae 
 corporalis. an utriusque informitas his etiam posterioribus 
 uerbis significatur? corporalis quidem eo, quod dictum 
 est: terra erat inuisibilis et inconposita, spiritalis autem 
 eo, quod dictum est: et tenebrae erant super abyssum, 
 ut translato uerbo tenebrosam abyssum intellegamus naturam 
 uitae informem, nisi conuertatur ad creatorem: quo solo modo 
 formari potest, ut non sit abyssus, et inluminari, ut non sit 
 tenebrosa. et quomodo dictum est: tenebrae erant super 
 abyssum? an quia non erat lux? quae si esset, utique 
 superesset et tamquam superfunderet: quod tunc fit in creatura 
 spiritali, cum conuertitur ad incommutabile atque incorporale 
 lumen, quod deus est.

Et quomodo dixit deus: fiat lux? utrum temporaliter, 
 an in uerbi aeternitate? et si temporaliter, utique mutabiliter. 
 quomodo ergo possit intellegi hoc dicere deus nisi per creaturam? 
 ipse quippe est incommutabilis. et si per creaturam 
 dixit deus: fiat lux, quomodo est prima creatura lux, si erat 
 iam creatura, per quam deus diceret: fiat lux? an non est 
 lux prima creatura, quia iam dictum erat: in principio 
 fecit deus caelum et terram? et poterat per caelestem 
 creaturam uox fieri temporaliter atque mutabiliter, qua diceretur: 
 fiat lux? quod si ita est, corporalis lux facta est ista, 
 quam corporeis oculis cernimus, dicente deo per creaturam 
 spiritalem, quam deus iam fecerat, cum in principio fecit 
 caelum et terram, fiat lux eo modo, quo per talis creaturae 
 interiorem et occultum motum diuinitus dici potuit: fiat lux. 
 
 An etiam corporaliter sonuit uox dicentis dei: fiat lux,

 

 
 
 
 sicut corporaliter sonuit uox dicentis dei: tu es filius me.us 
 dilectus? et hoc per creaturam corporalem, quam fecerat 
 deus, cum in principio fecit caelum et terram, antequam 
 fieret lux, quae in hac sonante uoce facta est? et si ita est. 
 qua lingua sonuit ista uox dicente deo: fiat lux, quia nondum 
 erat linguarum diuersitas, quae postea facta est in aedificatione 
 turris post diluuium? quaenam lingua erat una et sola, 
 qua deus locutus est: fiat lux? et quis erat, quem oportebat 
 audire atque intellegere, ad quem uox huius modi proferretur? 
 an haec absurda carnalisque cogitatio est atque suspicio? 
 
 
 Quid ergo dicemus? an id, quod intellegitur in sono uocis, 
 cum dicitur: fiat lux, non autem ipse corporeus sonus, hoc 
 bene intellegitur esse uox dei? et utrum hoc ipsum ad naturam 
 pertineat uerbi eius, de quo dicitur: in principio 
 erat uerbum, et uerbum erat apud deum, et deus erat 
 uerbum? cum enim de illo dicitur: omnia per ipsum facta 
 sunt, satis ostenditur et lux per ipsum facta, cum dixit deus: 
 fiat lux. quod si ita est, aeternum est quod ait deus: fiat 
 lux, quia uerbum dei, deus apud deum, filius unicus dei. 
 patri coaeternus est, quamuis deo haec in aeterno uerbo dicente 
 creatura temporalis facta sit. cum enim uerba sint temporis, 
 cum dicimus "quando" et "aliquando". aeternum tamen 
 est uerbo dei, quando fieri aliquid debeat, et tunc fit, quando

 

 
 
 
 fieri debuisse in illo uerbo est, in quo non est quando et 
 aliquando, quoniam totum illud uerbum aeternum est.

Et quid est lux ipsa, quae facta est? utrum spiritale 
 quid an corporale? si enim spiritale, potest ipsa esse prima 
 creatura iam hoc dicto perfecta, quae primo caelum appellata 
 est, cum dictum est: in principio fecit deus caelum et 
 terram, ut, quod dixit deus: fiat lux. et facta est lux, 
 eam reuocante ad se creatore conuersio eius facta atque inluminata 
 intellegatur. 
 
 Et cur ita dictum est: in principio fecit deus caelum 
 et terram, et non dictum est: in principio dixit deus: fiat 
 caelum et terra. et facta sunt caelum et terra, sicut de luce 
 narratur: dixit deus: fiat lux. et facta est lux? utrum 
 prius uniuersaliter nomine caeli et terrae conprehendendum 
 erat et commendandum, quod fecit deus, et deinde per partes 
 exequendum, quomodo fecit, cum per singula dicitur: dixit 
 deus, id est, quia per uerbum suum fecit, quidquid fecit?

An cum primum fiebat informitas materiae siue spiritalis 
 siue corporalis, non erat dicendum: dixit deus: fiat, 
 quia formam uerbi semper patri cohaerentis, quo sempiterne 
 dicit deus omnia, neque sono uocis neque cogitatione tempora 
 sonorum uoluente, sed coaeterna sibi luce a se genitae sapientiae 
 non imitatur inperfectio, cum dissimilis ab eo, quod 
 summe ac primitus est, informitate quadam tendit ad nihilum, 
 sed tunc imitatur uerbi formam semper atque incommutabiliter 
 patri cohaerentem, cum et ipsa pro sui generis conuersione 
 ad id, quod uere ac semper est, id est ad creatorem suae

 

 
 
 
 substantiae, formam capit et fit perfecta creatura? ut in eo, 
 quod scriptura narrat: dixit deus: fiat, intellegamus dei 
 dictum incorporeum in natura uerbi eius coaeterni, reuocantis 
 ad se inperfectionem creaturae, ut non sit informis, sed formetur 
 secundum singula, quae per ordinem exequitur. in qua 
 conuersione et formatione quia pro suo modo imitatur deum 
 uerbum, hoc est dei filium semper patri cohaerentem plena 
 similitudine et essentia pari, qua ipse et pater unum sunt, 
 non autem imitatur hanc uerbi formam, si auersa a creatore 
 informis et inperfecta remaneat, propterea filii commemoratio 
 non ita fit, quia uerbum, sed tantum, quia principium est, 
 cum dicitur: in principio fecit deus caelum et terram; 
 exordium quippe creaturae insinuatur adhuc in informitate 
 inperfectienis . fit autem filii commemoratio, quod etiam uerbum 
 est, in eo, quod scriptum est: dixit deus: fiat, ut per 
 id, quod principium est, insinuet exordium creaturae existentis 
 ab illo adhuc inperfectae, per id autem, quod uerbum est, 
 insinuet perfectionem creaturae reuocatae ad eum, ut formaretur 
 inhaerendo creatori et pro suo genere imitando formam 
 sempiterne atque incommutabiliter inhaerentem patri, a quo 
 statim hoc est, quod ille.

Non enim habet informem uitam uerbum filius, cui non 
 solum hoc est esse quod uiuere, sed etiam hoc est ei uiuere, 
 quod est sapienter ac beate uiuere. creatura uero quamquam 
 spiritalis et intellectualis uel rationalis, quae uidetur esse 
 illi uerbo propinquior, potest habere informem uitam, quia 
 non, sicut hoc est ei esse quod uiuere, ita hoc uiuere quod

 

 
 
 
 sapienter ac beate uiuere. auersa enim a sapientia incommutabili 
 stulte ac misere uiuit, quae informitas est. formatur 
 autem conuersa ad incommutabile lumen sapientiae, uerbum 
 dei; a quo enim extitit, ut sit utcumque ac uiuat, ad illum 
 conuertitur, ut sapienter ac beate uiuat. principium quippe 
 creaturae intellectualis est aeterna sapientia: quod principium 
 manens in se incommutabiliter nullo modo cessaret occulta 
 inspiratione uocationis loqui ei creaturae, cui principium est, 
 ut conuerteretur ad id, ex quo esset, quod aliter formata ac 
 perfecta esse non posset. ideoque interrogatus, quis esset, 
 respondit: principium, quia et loquor uobis.

Quod autem filius loquitur, pater loquitur, quia patre loquente 
 dicitur uerbum, quod filius est, aeterno more, si more 
 dicendum est, loquente deo uerbum coaeternum. inest enim 
 deo benignitas summa et sancta et iusta et quidam non ex 
 indigentia, sed ex beneficientia ueniens amor in opera sua. 
 propterea priusquam scriberetur: dixit deus: fiat lux, praecessit 
 scriptura dicens: et spiritus dei superferebatur 
 super aquam, quia, siue aquae nomine appellare uoluit totam 
 corporalem materiam, ut eo modo insinuaret, unde facta 
 et formata sunt omnia, quae in suis generibus iam dinoscere 
 possumus, appellans aquam, quia ex humida natura uidemus 
 omnia in terra per species uarias formari atque concrescere, 
 siue spiritalem uitam quandam ante formam conuersionis quasi

 

 
 
 
 fluitantem, superferebatur utique spiritus dei, quia subiacebat 
 scilicet bonae uoluntati creatoris quidquid illud erat 
 quod formandum perficiendumque inchoauerat, ut dicente deo 
 in uerbo suo: fiat lux, in bona uoluntate, hoc est bono placito 
 eius pro modo sui generis maneret, quod factum est. et ideo 
 rectum est, quod placuerit deo, scriptura dicente: et facta 
 est lux. et uidit deus lucem quia bona est, ut, quemadmodum 
 in ipso exordio inchoatae creaturae, quae caeli et 
 terrae nomine propter id, quod de illa perficiendum erat, commemorata 
 est, trinitas insinuatur creatoris — nam dicente 
 scriptura: in principio fecit deus caelum et terram 
 intellegimus patrem in dei nomine et filium in principii nomine, 
 qui non patri, sed per se ipsum creatae primitus ac 
 potissimum spiritali creaturae et consequenter etiam uniuersae 
 creaturae principium est. dicente autem scriptura: et spiritus 
 dei superferebatur super aquam, conpletam commemorationem 
 trinitatis agnoscimus —, ita et in conuersione 
 atque perfectione creaturae, ut rerum species digerantur, eadem 
 trinitas insinuetur, uerbum dei scilicet et uerbi generator, cum 
 dicitur: dixit deus, et sancta bonitas, in qua deo placet 
 quidquid ei pro suae naturae modulo perfectum placet, cum 
 dicitur: uidit deus quia bonum est.

Sed cur commemorata prius quamuis inperfecta creatura 
 postea commemoratur spiritus dei prius dicente scriptura: 
 terra autem erat inuisibilis et inconposita, et tenebrae 
 erant super abyssum, ac deinde inferente: et

 

 
 
 
 spiritus dei superferebatur super aquam? an, quia egenus 
 atque indigus amor ita diligit, ut rebus, quas diligit, subiciatur, 
 propterea, cum commemoraretur spiritus dei, in quo 
 sancta eius beniuolentia dilectioque intellegitur, superferri 
 dictus est, ne facienda opera sua per indigentiae necessitatem 
 potius quam per abundantiam beneficientiae deus amare putaretur? 
 cuius rei memor apostolus dicturus de caritate supereminentem 
 uiam demonstraturum se ait et alio loco, supereminentem, 
 inquit, scientiae caritatem Christi. cum 
 ergo sic oporteret insinuari spiritum dei, ut superferri diceretur, 
 commodius factum est, ut prius insinuaretur aliquid inchoatum, 
 cui superferri diceretur, non enim loco, sed omnia 
 superante ac praecellente potentia.

Ita etiam rebus ex illa inchoatione perfectis atque formatis 
 uidit deus, quia bonum est; placuit enim quod 
 factum est in ea benignitate, qua placuit, ut fieret. duo 
 quippe sunt, propter quae amat deus creaturam suam, ut sit 
 et ut maneat. ut esset ergo, quod maneret, spiritus dei 
 superferebatur super aquam; ut autem maneret, uidit 
 deus, quia bonum est. et quod de luce dictum est, hoc de 
 omnibus. manent enim quaedam supergressa omnem temporalem 
 uolubilitatem in amplissima sanctitate sub deo, quaedam 
 uero secundum sui temporis modos, dum per decessionem 
 successionemque rerum saeculorum pulchritudo contexitur.

Quod ergo dixit deus: fiat lux. et facta est lux, in

 

 
 
 
 aliquo die dixit an ante omnem diem? si enim uerbo sibi 
 coaeterno dixit, hoc utique intemporaliter dixit; si uero temporaliter 
 dixit, non uerbo sibi coaeterno, sed per aliquam 
 creaturam dixit temporalem. ac per hoc non erit prima creatura 
 lux, quia iam erat, per quam temporaliter diceretur: 
 fiat lux. atque illud ante omnem diem fecisse intellegitur, 
 quod dictum est: in principio fecit deus caelum et 
 terram, ut caeli nomine intellegatur spiritalis iam facta et 
 formata creatura, tamquam caelum caeli huius, quod in corporibus 
 summum est. secundo enim die factum est firmamentum, 
 quod rursus caelum appellauit. terrae autem nomine inuisibilis 
 et inconpositae ac tenebrosa abysso inperfectio corporalis 
 substantiae significata est, unde temporalia illa fierent, 
 quorum prima esset lux. t
 
 Quomodo autem per creaturam, quam fecit ante tempora, 
 dici potuit temporaliter: fiat lux, inuenire difficile est. sono 
 uocis enim non intellegimus dictum; nam quidquid est tale, 
 corporeum est. an ex illa inperfectione substantiae corporalis 
 fecit aliquam uocem corpoream, per quam sonaret: fiat lux? 
 ergo aliquod uocale corpus ante lucem creatum atque formatum 
 est. sed si ita est, iam erat tempus, per quod uox curreret sonorumque 
 spatia sibi succedentium praeterirent. quodsi iam erat 
 tempus, antequam fieret lux, in quo tempore uox fieret, qua 
 sonaret "fiat lux", ad quem diem pertinebat illud tempus? 
 unus enim dies idemque primus ille numerari incipit, quo 
 facta est lux. an ad ipsum diem pertinet totum spatium

 
 
 
 temporis, et quo factum est uocale corpus, per quod sonaret 
 "fiat lux", et quo facta est ipsa lux? sed omnis talis uox 
 propter audientis corporalem sensum a loquente profertur; ita 
 enim factus est, ut percusso aere sentiat. numquid itaque 
 talem habebat auditum illud quidquid erat inuisibile et inconpositum, 
 cui sic deus personaret ac diceret: fiat lux? abscedat 
 itaque haec ab animo cogitantis absurditas. 
 
 Utrum ergo spiritalis motus, sed tamen temporalis erat, 
 quo dictum intellegimus "fiat lux," expressus ab aeterno deo 
 per uerbum coaeternum in creatura spiritali, quam iam fecerat, 
 cum dictum est: in principio fecit deus caelum et terram, 
 id est, in illo caelo caeli? an et ista locutio non tantum 
 sine aliquo sono, sed etiam sine ullo temporali motu 
 spiritalis creaturae in eius mente atque ratione fixa quodammodo 
 modo a uerbo patri coaeterno et quodammodo inpressa intellegitur, 
 secundum quam moueretur et ad speciem conuerteretur 
 inferior illa tenebrosa inperfectio naturae corporeae et 
 fieret lux? sed multum est ac difficillimum capere, quomodo 
 dicatur deo non temporaliter iubente neque id temporaliter 
 audiente creatura, quae contemplatione ueritatis omnia tempora 
 excedit, sed intellectualiter sibimet inpressas ab incommutabili 
 dei sapientia rationes, tamquam intellegibiles locutiones, 
 in ea, quae infra sunt, transmittente fieri temporales 
 motus in rebus temporalibus uel formandis uel administrandis. 
 si autem lux, quae primum dicta est, ut fiat, et facta est, etiam 
 primatum creaturae tenere intellegenda est, ipsa est intellectualis 
 uita, quae nisi ad creatorem inluminanda conuerteretur, 
 fluitaret informiter. cum conuersa autem et inluminata est, factum 
 est, quod in uerbo dei dictum est: fiat lux.

Uerum tamen quemadmodum sine tempore dictum est. quia 
 in uerbum coaeternum patri non cadit tempus, utrum ita etiam 
 sine tempore factum sit, quisquam forsitan quaerat. sed quomodo 
 potest hoc intellegi, cum facta luce et diuisa a. tenebris 
 et inditis diei noctisque uocabulis dicat scriptura: et facta 
 est uespera, et factum est mane dies unus? unde uidetur 
 illud opus dei factum per spatium diei, quo peracto ad 
 uesperam uentum est, quod est noctis initium. itemque peracto 
 nocturno spatio conpletus est totus dies, ut mane fieret 
 in alterum diem, in quo die deus aliud consequenter operaretur. 
 
 
 Immo uero id ipsum permirabile est, cum deus nullo spatio 
 syllabarum aeterna uerbi sui ratione dixerit: fiat lux, cur 
 tanta mora facta sit lux, donec diei spatium praeteriret et 
 uespera fieret. an forte cito quidem lux facta est, sed mora 
 diurni temporis in eo consumi potuit, cum discerneretur a 
 tenebris, atque utrumque discretum suis uocabulis signaretur? . 
 mirum, si et hoc uel tanta mora fieri potuit a deo, quanta 
 dicitur a nobis. discretio quippe lucis et tenebrarum in ipso 
 utique opere, cum lux fieret, consecuta est; non enim lux 
 esse potuit, nisi discerneretur a tenebris. 
 
 
 Quod autem uocauit deus lucem diem et tenebras 
 noctem, quanta mora fieri poterat, etiam si hoc syllabatim 
 per sonum uocis egisset, nisi quanta et a nobis dicitur "lux 
 uocetur dies et tenebrae uocentur nox?" nisi forte quis ita 
 desipiat, ut, quia super omnia magnus est deus, putet ore dei 
 prolatas quamuis paucissimas syllabas per totum diei spatium 
 potuisse distendi. huc accedit, quia uerbo sibi coaeterno, id 
 est incommutabilis sapientiae internis aeternisque rationibus,

 

 
 
 
 non corporali uocis sono uocauit deus lucem diem et 
 tenebras noctem. rursum enim quaeritur, si uerbis, quibus 
 utimur, uocauit, qua lingua uocauerit, et quid opus erat sonis 
 transeuntibus, ubi cuiusquam non erat corporalis ullus auditus. 
 et non inuenitur. 
 
 
 An dicendum est, quod, cum cito peractum esset hoc opus 
 dei. tamdiu stetit lux non succedente nocte, donec diurnum 
 spatium perageretur, et tamdiu mansit nox luci succedens, 
 donec spatium nocturni temporis praeteriret, et mane fieret 
 diei sequentis uno primoque transacto? sed, si hoc dixero, 
 uereor, ne deridear et ab his, qui certissime cognouerunt, et 
 ab his, qui possunt facillime aduertere, quod eo tempore, quo 
 nox apud nos est, eas partes mundi praesentia lucis inlustret, 
 per quas sol ab occasu in ortum redit, ac per hoc omnibus 
 uiginti quattuor horis non deesse per circuitum gyri totius 
 alibi diem, alibi noctem. numquidnam ergo in. parte aliqua 
 posituri sumus deum, ubi ei uespera fieret, cum ab ea parte 
 in aliam partem lux abscederet? nam et in libro, qui appellatur 
 Ecclesiastes, ita scriptum est: et oritur sol, et occidit 
 sol, et in locum suum ducit, hoc est, in eum locum, 
 unde ortus est. sequitur enim et dicit: ipse oriens illuc 
 uadit ad austrum et circuit ad aquilonem. australis 
 ergo pars cum habet solem, nobis dies est, cum autem ad 
 partem aquilonis circumiens peruenit, nobis nox est; non tamen

 

 
 
 
 in alia parte non est dies, ubi praesentia solis est: nisi forte 
 poeticis figmentis cor inclinandum est, ut credamus solem 
 mari se inmergere atque inde lotum ex alia parte mane surgere. 
 quamquam, si ita esset, abyssus ipsa praesentia solis 
 inlustraretur, atque ibi esset dies. posset enim et aquas inluminare, 
 quando ab eis non posset extingui. sed hoc monstrosum 
 est suspicari. quid? quod etiam sol nondum erat. 
 
 Quapropter, si spiritalis lux primo die facta est, numquid- 
 , nam occidit, ut ei succederet nox? si autem corporalis, quaenam 
 illa lux est, quam post occasum solis uidere non possumus, 
 quia nec luna erat adhuc nec aliquae stellae? aut si 
 semper in ea parte caeli est, in qua sol, ut non sit solis lux, 
 sed quasi comes eius eidem ita coniuncta, ut discerni dinoscique 
 non possit, ad eandem reditur difficultatem soluendae 
 huius quaestionis, quia et ista lux eodem modo quo sol tamquam 
 comes eius ab occasu in ortum circumiens redit et est 
 in alia parte mundi, quo tempore pars ista, in qua sumus. 
 tenebrescit in noctem. ex quo cogit, quod absit, in una parte 
 credere deum fuisse, quam partem lux ista desereret, ut posset 
 ei uespera fieri. an forte in ea parte lucem ferat, in qua facturus 
 erat hominem, et ideo, cum ab ipsa parte lux discessisset, 
 uespera facta dicitur, etiam cum in alia parte lux illa 
 esset, quae inde discesserat, mane exortura peracto circuitu?

Ut quid ergo factus est sol in potestatem diei, qui luceret 
 super terram, si lux illa diei faciendo suffecerat, quae

 

 
 
 
 dies etiam uocata erat? an illa prior regiones superiores a 
 terra longinquas inlustrabat, ut sentiri non posset in terris, 
 atque ita oportebat solem fieri, per quem dies inferioribus 
 mundi partibus adpareret? potest et hoc dici auctum esse fulgorem 
 diei sole addito, ut per illam lucem minus fulgens 
 dies, quam nunc est, fuisse credatur. etiam hoc a quodam 
 dictum scio primum naturam lucis inductam in opere creatoris, 
 cum dictum est: fiat lux. et facta est lux, postea 
 uero — quod de luminaribus dicitur — quid ex ipsa luce 
 factum sit fuisse commemoratum ordine dierum, quo uisum 
 est creatori cuncta esse facienda: quae natura lucis quo transierit 
 facta uespera, ut uicissim nox perageretur, nec ille dixit 
 nec facile inueniri posse arbitror. neque enim extinctam esse 
 credendum est, ut nocturnae tenebrae succederent, et rursus 
 accensam, ut mane fieret, antequam hoc solis officio gereretur, 
 quod a quarto die coepisse fieri eadem scriptura testatur.

Quod antequam fieret, quo circuitu sibi potuerint tres 
 dies noctesque succedere lucis, quae primo facta est, permanente 
 natura, si lux corporalis tunc facta intellegenda est, et 
 inuenire et explicare difficile est. nisi forte molem terrenam 
 et aquosam, antequam esset ab alterutro utrumque discretum, 
 quod tertio die factum scribitur, tenebras deum appellasse 
 quis dixerit propter crassiorem corpulentiam, quam lux penetrare 
 non poterat, uel propter obscurissimam umbram tantae 
 molis, quam necesse est, ut ex altera parte habeat corpus, 
 ex alia parte lux fuerit. ad quem locum enim cuiuslibet 
 corporis moles lucem peruenire non sinit, in eo loco umbra

 

 

 

 
 
 
 est, quoniam locus carens ea luce, qua inlustraretur, nisi inpediret 
 corpus obpositum, hoc totum est, quod umbra dicitur. quae 
 si pro mole corporis tam magna fuerit, ut occupet spatium 
 terrae, quantum ex altera parte dies occupat, nox uocatur; 
 neque enim omnes tenebrae nox. nam et in speluncis amplis, 
 in quarum abdita lux inrumpere per obpositam molem non 
 sinitur, sunt utique tenebrae, quia lux non est ibi, totumque 
 illud spatium locus est carens luce; nec tamen tales tenebrae 
 acceperunt uocabulum noctis, sed illae, quae in eam terrae 
 partem succedunt, unde remouetur dies. sicut non omnis lux 
 dies appellatur — nam et lunae lux est et siderum et lucernarum 
 et coruscationum et quarumque rerum ita fulgentium - sed 
 illa lux appellatur dies, cui nox praecedenti recedentique 
 succedit. 
 
 Sed si primaria lux illa undique terrae molem circumfusa 
 contexerat, siue staret siue circumiret, non erat, ex qua parte 
 admitteret noctem sibi succedere, quia nusquam ipsa discedebat, 
 ut ei faceret locum. an ex una parte facta est, ut ipsa 
 circumiens etiam noctem ex alia parte consequenter circumire 
 permitteret? cum enim totam terram adhuc aqua tegeret, 
 nihil inpediebat, ut aquosa et globosa moles ex una parte 
 faceret diem lucis praesentia, ex alia noctem lucis absentia 
 quae in eam partem succederet a tempore uespertino, ex qua 
 lux in aliam declinaret. 
 
 Quo ergo congregatae sunt aquae, si totam terram prius 
 occupauerant? illae scilicet, quae detractae sunt, ut terra

 
 
 
 daretur, in quam partem congregatae sunt? si enim erat aliquid 
 nudum terrae, quo congregarentur, iam adparebat arida 
 nec totum abyssus occupabat; si autem totum texerant, quis 
 erat locus, quo colligerentur, ut terrae ariditas adpareret? 
 numquidnam in altum congregatae sunt, sicut fit, cum ad 
 uentilandum in area messis trita subrigitur et congesta in 
 aggerem nudat locum, quem diffusa contexerat? quis hoc dixerit, 
 cum uideat usquequaque campos maris aequaliter fusos, 
 quia etiam, cum aquae fluctuantis quidam uelut montes eriguntur, 
 sedatis rursus tempestatibus conplanantur? et si qua 
 litora nudantur latius, non potest dici nulla esse alia terrarum 
 spatia, quo accedat id, quod aliunde decedit, unde in eum 
 locum, ex quo recesserat, iterum accedat. cum autem tota 
 omnino terra undosa natura cooperiretur, quo cederet, ut nudaret 
 aliquas partes? an forte rarior aqua uelut nebula terras tegebat, 
 quae congregatione spissata est, ut ex multis eas partibus, 
 in quibus arida posset adparere, nudaret? quamquam et 
 terra longe lateque subsidens potuit alias partes praebere con- 
 .. cauas, quibus confluentes et conruentes aquae reciperentur, et 
 adpareret arida ex his partibus, unde umor abscederet. 
 
 
 Non est autem informis omni modo materies, ubi etiam 
 nebulosa species adparuerit.

Et ideo quaeri adhuc potest, quando deus istas conspicuas 
 aquarum terrarumque species qualitatesque creauerit; 
 in nullo enim sex dierum hoc inuenitur. itaque si hoc ante

 

 
 
 
 omnem diem fecit, sicut ante istorum dierum primorum commemorationem 
 scriptum est: in principio fecit deus caelum 
 et terram, ut in terrae uocabulo intellegamus iam formatam 
 terrenam speciem superfusis aquis ista iam uisibili 
 specie sui generis declaratis, ut in eo, quod sequitur scriptura 
 dicens: terra autem erat inuisibilis et inconposita, et 
 tenebrae erant super abyssum; et spiritus dei superferebatur 
 super aquam, nullam opinemur informitatem materiae, 
 sed terram et aquam sine luce, quae nondum erat facta. 
 suis iam notissimis qualitatibus conditas, ut ideo terra inuisibilis 
 dicta intellegatur, quod aquis cooperta non posset 
 uideri, etiamsi esset, qui posset uidere, ideo uero inconposita. 
 quia nondum a mari distincta et cincta litoribus et suis fetibus 
 animalibusque decorata: si ergo ita est, cur istae species. 
 quae procul dubio corporales sunt, ante omnem diem factae 
 sunt? cur non scriptum est: dixit deus: fiat terra. et facta est 
 terra, item: dixit deus: fiat aqua. et facta est aqua. uel utrumque 
 communiter, si una quasi lege loci infimi continentur. 
 dixit deus: fiat terra. et sic est factum?

Cur non dictum est, cum hoc factum esset, "uidit deus, 
 quia bonum est"? 
 
 Haec enim consideratio suasit, quoniam manifestum est 
 omne mutabile ex aliqua informitate formari simulque 
 illud et catholica fides praescribit et certissima ratio docet 
 nullarum naturarum materiam esse potuisse nisi ab omnium 
 rerum non solum formatarum, sed etiam formabilium inchoatore 
 deo atque creatore, de qua etiam dicit ei quaedam

 

 
 
 
 scriptura: qui fecisti mundum ex materia informi, hanc materiam 
 illis uerbis, quibus pro spiritali prudentia tardioribus etiam 
 lectoribus uel auditoribus congrueretur, fuisse commemoratam, 
 quibus ante dierum enumerationem dictum est: in principio 
 fecit deus caelum et terram et cetera, donec diceretur: 
 et dixit deus, ut deinceps formatarum rerum ordo consequeretur.

Non quia informis materia formatis rebus tempore 
 prior est, cum sit utrumque simul concreatum, et unde 
 factum est, et quod factum est — sicut enim uox materia uerborum 
 est, uerba uero formatam uocem indicant, non autem 
 qui loquitur prius emittit informem uocem, quam possit postea 
 conligere atque in uerba formare: ita et deus creator non 
 priore tempore fecit informem materiam et eam postea per 
 ordinem - quarumque naturarum quasi secunda consideratione 
 formauit; formatam quippe creauit materiam — sed quia illud, 
 unde fit aliquid, etsi non tempore, tamen quadam origine 
 prius est, quam illud, quod inde fit, potuit diuidere scriptura 
 loquendi temporibus, quod deus faciendi temporibus non diuisit. 
 si enim quaeratur, utrum uocem de uerbis an de uoce 
 uerba faciamus, non facile quisquam ita tardo ingenio reperitur, 
 qui non potius uerba fieri de uoce respondeat: ita quamuis 
 utrumque simul qui loquitur faciat, quid unde faciat, naturali 
 adtentioni satis adparet. quamobrem, cum simul utrumque 
 deus fecerit, et materiam, quam formauit, et res, in quas eam 
 formauit, et utrumque ab scriptura dici oportuerit, nec simul

 

 
 
 
 utrumque dici potuerit, prius illud, unde aliquid factum est, 
 quam illud, quod inde factum est, dici debuisse quis dubitet? 
 quia etiam cum dicimus materiam et formam, utrumque simul 
 esse intellegimus nec utrumque simul possumus enuntiare. 
 sicut autem in breuitate temporis contingit, cum duo ista 
 uerba proferimus, ut alterum ante alterum proferamus, ita in 
 prolixitate narrationis alterum prius quam alterum narrandum 
 fuit, quamuis utrumque, ut dictum est, simul fecerit deus, 
 ut, quod sola origine prius est in faciendo, etiam tempore 
 prius sit in narrando, quia duae res, quarum etiam altera nullo 
 modo prior est, nominari simul non possunt, quanto minus 
 simul narrari! non itaque dubitandum est ita esse utcumque 
 istam informem materiam prope nihil, ut non sit facta nisi a 
 deo et rebus, quae de illa formatae sunt, simul concreata sit.

Sed si credibiliter dicitur eam significari illis uerbis: terra 
 autem erat inuisibilis et inconposita, et tenebrae 
 erant super abyssum; et spiritus dei superferebatur 
 super aquam, ut excepto, quod ibi positum est de spiritu 
 dei, cetera rerum quidem uisibilium uocabula, sed ad illam 
 nformi tatem, ut tardioribus poterat, insinuandam dicta intellegamus, 
 quia duo haec elementa, id est terra et aqua, ad aliquid 
 faciendum operantium manibus tractabiliora sunt ceteris, 
 et ideo congruentius istis nominibus illa insinuabatur informitas: si ergo hoc probabiliter dicitur, non erat aliqua formata

 

 
 
 
 moles, quam lux ex una parte inlustrans ex altera faceret 
 tenebras, unde nox posset die discedente succedere. 
 
 Emissionem uero contractionemque lucis illius si uelimus 
 diem noctemque intellegere, nec causam uidemus, cur ita 
 fieret — non enim iam erant animalia, quibus haec uicissitudo 
 salubriter exhiberetur et quibus postmodum exortis per 
 circuitum solis cernimus exhiberi — nec ullum occurrit exemplum, 
 quo istam emissionem contractionemque lucis, ut diei 
 noctisque uicissitudines fierent, probare possimus. iactus enim 
 radiorum ex oculis nostris cuiusdam quidem lucis est iactus 
 et contrahi potest, cum aerem, qui est oculis nostris proximus, 
 intuemur, et emitti, cum ad eandem rectitudinem quae 
 sunt longe posita adtendimus. nec sane, cum contrahitur, 
 omnino cernere, quae longe sunt, desinit, sed certe obscurius, 
 quam cum in ea obtutus emittitur. sed tamen ea lux, quae 
 in sensu uidentis est, tam exigua docetur, ut, nisi adiuuetur 
 extraria luce, nihil uidere possimus; et quia discerni ab ea 
 non potest, quo exemplo demonstrari possit emissio in diem 
 et contractio lucis in noctem, sicut dixi, reperire difficile est.

Si autem spiritalis lux facta est, cum dixit deus: 
 fiat lux, non illa uera patri coaeterna intellegenda est, per 
 quam facta sunt omnia, et quae inluminat omnem hominem, 
 sed illa, de qua dici potuit: prior omnium creata est

 

 
 
 
 sapientia. cum enim aeterna illa et incommutabilis, quae 
 non est facta, sed genita sapientia, in spiritales atque rationales 
 creaturas sicut in animas sanctas se transfert, ut inluminatae 
 lucere possint, fit in eis quaedam luculentae rationis 
 adfectio, quae potest accipi facta lux, cum diceret deus: fiat 
 lux, si iam erat creatura spiritalis, quae nomine caeli significata 
 est in eo, quod scriptum est: in principio fecit 
 deus caelum et terram, non corporeum caelum, sed caelum 
 incorporeum caeli corporei, hoc est super omne corpus non 
 locorum gradibus, sed naturae sublimitate praepositum. quo 
 autem modo simul fieri potuit, et quod inluminaretur et ipsa 
 inluminatio, ac diuerso tempore narranda fuerit, paulo ante 
 diximus, cum de materia tractaremus. 
 
 Sed huic luci succedentem noctem, ut uespera fieret, quo 
 pacto intellecturi sumus? a tenebris uero qualibus talis lux 
 diuidi potuit dicente scriptura: et diuisit deus inter lucem 
 et tenebras? numquid iam erant peccatores et stulti decidentes 
 a lumine ueritatis, inter quos et in eadem luce permanentes 
 diuideret deus, tamquam inter lucem et tenebras, 
 et lucem uocans diem ac tenebras noctem ostenderet se non 
 operatorem peccatorum, sed ordinatorem distributione meritorum 
 ? an hic dies totius temporis nomen est et omnia 
 uolumina saeculorum hoc uocabulo includit ideoque non 
 dictus est primus, sed unus dies? et facta est enim uespera, 
 et factum est, inquit, mane dies unus, ut per hoc, quod

 

 
 
 
 facta est uespera, peccatum rationalis creaturae, quod autem 
 factum est mane, renouatio eius significata uideatur. 
 
 Sed haec allegoriae propheticae disputatio est, quam non 
 isto sermone suscepimus. instituimus enim de scripturis nunc 
 loqui secundum proprietatem rerum gestarum, non secundum 
 aenigmata futurarum. ergo ad rationem factarum conditarumque 
 naturarum quomodo inuenimus uesperam et mane in luce 
 spiritali? an diuisio quidem lucis a tenebris distinctio est 
 iam rei formatae ab informi, appellatio uero diei et noctis 
 insinuatio distributionis est, qua significetur nihil deum inordinatum 
 relinquere atque ipsam informitatem, per quam 
 res de specie in speciem modo quodam transeundo mutantur, 
 non esse indispositam neque defectus profectusque creaturae, 
 quibus sibimet temporalia quaeque succedunt, sine subplemento 
 esse decoris uniuersi? nox enim ordinatae sunt tenebrae. 
 
 
 Propterea uero cum facta esset lux, dictum est: uidit 
 deus lucem quia bona est, cum hoc posset post omnia 
 eiusdem diei dicere, id est, ut, cum explicasset "dixit deus: 
 fiat lux. et facta est lux. et diuisit deus inter lucem 
 et tenebras et uocauit deus lucem diem et tenebras 
 uocauit noctem", tunc diceret: et uidit deus, quia 
 bonum est, et deinceps adnecteret: et facta est uespera, 
 et factum est mane, sicut in aliis operibus facit, quibus 
 uocabula inponit. hic ergo propterea non ita fecit, quoniam a 
 formata re ad hoc distincta est illa informitas, ut non in ea 
 finis esset, sed adhuc formanda restaret per creaturas ceteras

 

 
 
 
 iam corporales. itaque si, posteaquam distincta essent illa 
 diuisione et uocabulis, tunc diceretur: uidit deus, quia 
 bonum est, haec facta acciperemus significari, quibus iam 
 in suo genere nihil esset addendum; quia uero lucem solam 
 ita perfecerat, uidit deus, inquit, lucem quia bona est 
 et diuisione ac nominibus discreuit a tenebris. neque tunc 
 dixit: uidit deus, quia bonum est; ad hoc enim erat informitas 
 illa discreta, ut adhuc inde alia formarentur. namque 
 ista nox, quae nobis notissima est — facit enim eam super 
 terras solis circuitus —, quando per luminarium distributionem 
 a die diuiditur, post ipsam diuisionem diei et noctis dicitur: 
 uidit deus, quia bonum est. non enim haec nox informis 
 aliqua substantia erat, unde adhuc alia formarentur, sed spatium 
 loci plenum aere, carens lumine diurno: cui utique nocti 
 iam nihil addendum esset in genere suo, quo esset speciosior 
 siue distinctior. uespera autem in toto illo triduo, antequam 
 fierent luminaria, consummati operis terminus non absurde 
 fortasse intellegitur; mane uero tamquam futurae operationis 
 significatio.

Sed ante omnia meminerimus, unde iam multa diximus, 
 non temporalibus quasi animi sui aut corporis motibus operari 
 deum, sicut operatur homo uel angelus, sed aeternis atque 
 incommutabilibus et stabilibus rationibus coaeterni sibi uerbi 
 sui et quodam, ut ita dixerim, fotu pariter coaeterni sancti 
 spiritus sui. nam et illud, quod per graecam et latinam linguam 
 dictum est de spiritu dei, quod superferebatur super 
 aquas, secundum syrae linguae intellectum, quae uicina est 
 hebraeae — nam hoc a quodam docto christiano Syro fertur 
 expositum — non superferebatur, sed fouebat potius

 
 
 
 intellegi perhibetur, nec sicut fouentur tumores aut uulnera in 
 corpore aquis uel frigidis uel calore congruo temperatis, sed 
 sicut oua fouentur ab alitibus, ubi calor ille materni corporis 
 etiam formandis pullis quodammodo adminiculatur per quendam 
 in suo genere dilectionis adfectum. non itaque per 
 singulos dies istorum diuinorum operum tamquam temporales 
 uoces dei carnaliter cogitemus. non enim ad hoc ipsa dei 
 sapientia nostra infirmitate suscepta uenit ad conligendos sub 
 alas suas filios Hierusalem quemadmodum gallina pullos suos, 
 ut semper paruuli simus, sed ut malitia infantes mente esse 
 pueri desinamus. 
 
 Et in rebus obscuris atque a nostris oculis remotissimis, 
 si qua inde scripta etiam diuina legerimus, quae possint salua 
 fide, qua inbuimur, alias atque alias parere sententias, in 
 nullam earum nos praecipiti adfirmatione ita proiciamus, ut, 
 si forte diligentius discussa ueritas eam recte labefactauerit, 
 corruamus, non pro sententia diuinarum scripturarum, sed 
 pro nostra ita dimicantes, ut eam uelimus scripturarum esse, 
 quae nostra est, cum potius eam, quae scripturarum est, 
 nostram esse uelle debeamus.

Ponamus enim in eo, quod scriptum est: et dixit 
 deus: fiat lux. et facta est lux, alium sensisse lucem 
 corporalem factam et alium spiritalem. esse spiritalem lucem 
 in creatura spiritali fides nostra non dubitat; esse autem lucem 
 corporalem caelestem aut etiam super caelum uel ante caelum,

 

 
 
 
 cui succedere DOX potuerit, tamdiu non est contra fidem, 
 donec ueritate certissima refellatur. quod si factum fuerit. 
 non hoc habebat scriptura diuina, sed hoc senserat humana 
 ignorantia. si autem hoc uerum esse certa ratio demonstrauerit, 
 adhuc incertum erit, utrum hoc in illis uerbis sanctorum 
 librorum scriptor sentiri uoluerit, an aliud aliquid non minus 
 uerum. quodsi cetera contextio sermonis non hoc eum uoluisse 
 probauerit, non ideo falsum erit aliud, quod ipse intellegi 
 uoluit, sed et uerum et quod utilius cognoscatur. si autem 
 contextio scripturae hoc uoluisse intellegi scriptorem non 
 repugnauerit, adhuc restabit quaerere, utrum et aliud non 
 potuit. quodsi et aliud potuisse inuenerimus, incertum erit, 
 quidnam eorum ille uoluerit; et utrumque sentiri uoluisse 
 non inconuenienter creditur, si utrique sententiae cetera circumstantia 
 subfragantur. 
 
 
 Plerumque enim accidit, ut aliquid de terra, de caelo, de 
 ceteris mundi huius elementis, de motu et conuersione uel 
 etiam magnitudine et interuallis siderum, de certis defectibus 
 solis ac lunae, de circuitibus annorum et temporum, de naturis 
 animalium, fruticum, lapidum atque huiusmodi ceteris etiam 
 non christianus ita nouerit, ut certissima ratione uel experientia 
 teneat. turpe est autem nimis et perniciosum ac maxime 
 cauendum, ut christianum de his rebus quasi secundum christianus 
 litteras loquentem ita delirare audiat, ut, quemadmodum 
 dicitur, toto caelo errare conspiciens risum tenere

 
 
 
 uii possit. et non tam molestum est, quod errans homo 
 deridetur, sed quod auctores nostri ab eis, qui foris sunt, 
 talia sensisse creduntur et cum magno eorum exitio, de 
 quorum salute satagimus, tamquam indocti reprehenduntur 
 atque respuuntur. cum enim quemquam de numero christianorum 
 in ea re quam optime norunt errare conprehenderint 
 et uanam sententiam suam de nostris libris adserere, quo 
 pacto illis libris credituri sunt de resurrectione mortuorum 
 et de spe uitae aeternae regnoque caelorum, quando de his 
 rebus, quas iam experiri uel indubitatis numeris percipere 
 potuerunt, fallaciter putauerint esse conscriptos? quid enim 
 molestiae tristitiaeque ingerant prudentibus fratribus temerarii 
 praesumtores, satis dici non potest, quod, si quando de praua 
 et falsa opinatione sua reprehendi et conuinci coeperint ab 
 eis, qui nostrorum librorum auctoritate non tenentur, ad defendendum 
 id, quod leuissima temeritate et apertissima falsitate 
 dixerunt, eosdem libros sanctos, unde id probent, proferre 
 conantur uel etiam memoriter, quae ad testimonium ualere 
 arbitrantur, multa inde pronuntiant uerba, non intellegentes 
 neque quae loquuntur neque de quibus adfirmant.

Ad hoc enim considerandum et obseruandum libri 
 Geneseos multipliciter, quantum potui, enucleaui protulique 
 sententias de uerbis ad exercitationem nostram obscure positis,

 

 
 
 
 non aliquid unum temere adfirmans cum praeiudicio alterius 
 expositionis fortasse melioris, ut pro suo modulo eligat quisque 
 quod capere possit: ubi autem intellegere non potest 
 scripturam, deo det honorem, sibi timorem. sed cum tam 
 multis exitibus uerba scripturae, quae tractauimus, exponantur, 
 cohibeant se tandem, qui litteris inflati saecularibus haec ita 
 posita, ut omnia pia corda nutriant, uelut inperitum atque 
 inpolitum aliquid exagitant, sine pennis in terra reptantes et 
 uolaturarum auium nidos inridentes. periculosius autem errant 
 quidam infirmi fratres, qui cum istos inpios de caelestium 
 corporum numeris uel de quibuslibet elementorum mundi 
 huius quaestionibus subtiliter et copiose disserere audiunt, 
 euanescunt et eos sibi cum suspirio praeponentes et magnos 
 putantes saluberrimae pietatis libros cum fastidio repetunt et 
 quos dulciter haurire deberent uix patienter adtingunt, a 
 segetis asperitate abhorrentes et spinarum floribus inhiantes. 
 non enim uacant uidere. quam suauis est dominus, nec in 
 sabbato esuriunt; atque ideo pigri sunt potestate a domino 
 accepta uellere spicas et tamdiu uersari manibus contritasque 
 purgare, donec ad escam perueniant.

Dicet aliquis: quid tu tanta tritura dissertationis huius, 
 quid granorum exuisti? quid euentilasti? cur propemodum in 
 quaestionibus adhuc latent omnia? adfirma aliquid eorum, 
 quae multa posse intellegi disputasti. cui respondeo ad eum

 

 
 
 
 ipsum me suauiter cibum peruenisse, quod didici non haerere 
 hominem in respondendo secundum fidem, quod respondendum 
 est hominibus, qui calumniari libris nostrae salutis adfectant, 
 ut, quidquid ipsi de natura rerum ueracibus documentis demonstrare 
 potuerint, ostendamus nostris litteris non esse contrarium, 
 quidquid autem de quibuslibet suis uoluminibus his 
 nostris litteris, id est catholicae fidei contrarium protulerint, 
 aut aliqua etiam facultate ostendamus aut nulla dubitatione 
 credamus esse falsissimum, atque ita teneamus mediatorem 
 nostrum, in quo sunt omnes thesauri sapientiae atque 
 scientiae absconditi, ut neque falsae philosophiae loquacitate 
 seducamur neque falsae religionis superstitione terreamur. 
 et cum diuinos libros legimus in tanta multitudine uerorum 
 intellectuum, qui de paucis uerbis eruuntur et sanitate catholicae 
 fidei muniuntur, id potissimum deligamus, quod certum 
 adparuerit eum sensisse, quem legimus; si autem hoc latet, 
 id certe, quod circumstantia scripturae non inpedit et cum 
 sana fide concordat; si autem et scripturae circumstantia 
 pertractari ac discuti non potest, saltem id solum, quod fides 
 sana praescribit. aliud est enim, quid potissimum scriptor 
 senserit, non dinoscere, aliud autem a regula pietatis errare. 
 si utrumque uitetur, perfecte se habet fructus legentis; si 
 uero utrumque uitari non potest, etiam si uoluntas scriptoris 
 incerta sit, sanae fidei congruam non inutile est eruisse sententiam.

Et dixit deus: fiat firmamentum in medio aquarum 
 et sit diuidens inter aquam et aquam. et sic est 
 factum. et fecit deus firmamentum et diuisit deus 
 inter aquam, quae erat infra firmamentum, et inter 
 aquam, quae erat super firmamentum. et uocauit 
 deus firmamentum caelum. et uidit deus, quia bonum 
 est. et facta est uespera, et factum est mane, dies 
 secundus. de uerbo dei, quod dixit deus: fiat firmamentum 
 et cetera et de placito eius, quo uidit, quia bonum est, 
 et de uespera et de mane non opus est hic iterum similiterque 
 disserere, atque ita deinceps, quotienscumque ista repetuntur, 
 secundum superiorem inquisitionem interim consideranda esse 
 admonemus. utrum autem nunc illud caelum fiat, quod excedit 
 aeris omnia spatia eiusque omnem altitudinem, ubi 
 etiam luminaria stellaeque constituuntur quarto die. an ipse 
 aer uocetur firmamentum, merito quaeri potest. 
 
 Multi enim asserunt istarum aquarum naturam super sidereum 
 caelum esse non posse, quod sic habeant ordinatum 
 pondus suum, ut uel super terras fluitent uel in aere terris 
 proximo uaporaliter ferantur. neque quisquam istos debet ita 
 refellere, ut dicat secundum omnipotentiam dei, cui cuncta 
 possibilia sunt, oportere nos credere aquas etiam tam graues,

 

 
 
 
 quam nouimus atque sentimus, caelesti corpori, in quo sunt 
 sidera, superfusas. nunc enim, quemadmodum deus instituerit 
 naturas rerum, secundum scripturas eius nos conuenit quaerere, 
 non, quid in eis uel ex eis ad miraculum potentiae suae uelit 
 operari. neque enim, si uellet deus sub aqua oleum aliquando 
 manere, non fieret; non ex eo tamen olei natura nobis esset 
 incognita, quod ita facta sit, ut adpetendo suum locum, etiam 
 si subterfusa fuerit, perrumpat aquas eisque se superpositam 
 conlocet. nunc ergo quaerimus, utrum conditor rerum, qui 
 omnia in mensura et numero et pondere disposuit, non 
 unum locum proprium ponderi aquarum circa terram tribuerit, 
 sed et super caelum, quod ultra limitem aeris circumfusum 
 atque solidatum est. 
 
 Quod qui negant esse credendum, de ponderibus elementorum 
 argumentantur, negantes ullo modo ita desuper quasi 
 quodam pauimento solidatum esse caelum, ut possit aquarum 
 pondera sustinere, quod talis soliditas nisi terris esse non 
 possit et, quidquid tale est, non caelum sed terra sit; non 
 enim tantum locis, sed etiam qualitatibus elementa distingui, 
 ut pro qualitatibus propriis etiam loca propria sortirentur. 
 aqua scilicet super terram, quae etiam si sub terra stat aut 
 labitur, sicut in antris cauernisque abditis, non tamen ea 
 terrae parte, quam supra, sed ea, quam infra se habet, continetur. 
 nam si ex parte superiore fuerit terrae pars ulla 
 delapsa, non manet super aquam, sed ea perrupta demergitur 
 et pergit ad terram: quo ueniens conquiescit tamquam in 
 loco suo, ut supra sit aqua, subter autem terra. unde

 

 

 .

 
 
 
 cognoscitur, quod etiam super aquas cum esset non ipsis aquis 
 portabatur, sed conpage terrae tenebatur, sicut sese habent 
 camerae speluncarum. 
 
 Hic occurrit admonere cauendum errorem, quem in libro 
 primo cauendum monui, ne forte, quia scriptum est in Psalmis: 
 fundauit terram super aquam, arbitretur aliquis nostrum 
 aduersus istos de ponderibus elementorum subtiliter disserentes 
 isto testimonio scripturarum esse nitendum, quia illi non retenti 
 auctoritate litterarum nostrarum et nescientes, quemadmodum 
 dictum sit, libros sanctos facilius inridebunt quam 
 illud repudiabunt, quod uel certis rationibus perceperunt uel 
 experimentis manifestissimis probauerunt. illud namque in 
 Psalmis aut figurate dictum recte accipi potest, ut, quoniam 
 caeli et terrae nomine saepe in ecclesia spiritales carnalesque 
 significantur, caelos ostenderit pertinere ad serenam intellegentiam 
 ueritatis dicens: qui fecit caelos in intellegentia, 
 terram uero ad fidem simplicem paruulorum non fabulosis 
 opinionibus incertam atque fallacem, sed prophetica et euangelica 
 praedicatione firmissimam, quae per baptismum solidatur, 
 et ideo subiecerit dicens: fundauit terram super aquam; 
 aut, si ad litteram cogit quisquam intellegi, non incongruenter 
 uel sublimia terrarum, siue continentium siue insularum, accipiuntur, 
 quae superiora sunt aquis, uel ipsa tegmina speluncarum, 
 quae super aquas pendula soliditate firmata sunt.

 

 
 
 
 quocirca nec ad litteram quisquam potest sic intellegere, quod 
 dictum est: fundauit terram super aquam, ut aquarum 
 pondus terreno ponderi subportando naturali ordine quasi 
 subiectum esse arbitretur.

Aerem uero aquis esse superiorem, quamuis propter 
 ampliora sui spatia etiam aridam contegat, hinc intellegitur 
 quod nullum uas ab ore inpressum repleri aquis potest: unde 
 satis indicat aeris naturam locum petere superiorem. uidetur 
 enim uas inane, sed aere plenum probatur, cum ore imo in 
 aquam deprimitur; quia enim per superiorem partem non 
 inuenit emicandi locum nec deorsum uersus inruptis aquis 
 subter eas natura ire sinitur, plenitudine sua repellit eas et 
 in uas non permittit intrare. cum autem uas ita conlocatur, 
 ut os non habeat deorsum, sed in latus inclinatum, intrat 
 aqua inferius exeunte aere superius. itemque si uasis erecti 
 os pateat in caelum, cum infundis aquam, euadit aer sursum 
 uersus ex aliis partibus, qua non infundis, et fit locus aquae 
 deorsum uersus intrandi. quodsi ui maiore uas deprimitur, 
 ut uel ex latere uel desuper aquae repente influant et undique 
 os uasis obtegant, disrumpit eas aer sursum nitens, ut eis ad 
 ima locum faciat; at ipsa disruptio singultus uasorum est, 
 dum partibus fugit, quia totus tam cito non potest propter 
 illius oris angustias. ita si aer super aquas ire cogitur, etiam 
 confluentes eas dissicit, cum exilientes inpetu eius inpulsae 
 ebulliunt et eum bullis crepantibus emittunt in sua

 

 
 
 
 properantem atque illis ad ima decidendi aditum dantem. si 
 autem sub aquas ire cogatur ex uase, ut illo cedente uas ab 
 ore in ima presso repleri uelis, facilius undis undique uersum 
 cooperitur, quam per os eius ab inferiore parte intrandi gutta 
 exigua reperit locum.

Iam uero ignem ad superna emicantem etiam ipsius 
 naturam aeris uelle transcendere quis non sentiat? quandoquidem 
 si ardentem faculam capite deorsum quisque teneat, 
 nihilominus flammae crinis ad superiora contendit. sed quoniam 
 circumfusi ac superfusi aeris praepollenti constipatione subinde 
 ignis extinguitur et in eius qualitatem per abundantiam 
 superatus subinde commutatur ac uertitur, ad uniuersam eius 
 altitudinem transiliendam non potest perdurare. itaque super 
 aerem purus ignis esse dicitur caelum, unde etiam sidera 
 atque luminaria facta coniectant illius uidelicet igneae lucis 
 in eas formas, quas in caelo cernimus, conglobata dispositaque 
 natura; ac per hoc, sicut terrarum ponderibus et aer et 
 aqua cedit, ut ad terram perueniant, sic aquarum ponderi 
 et ipse aer cedit, ut uel ad terram uel ad aquam perueniat. 
 unde intellegi uolunt hoc modo necesse fuisse, ut aer quoque, 
 si quis eius particulam in spatiis illis sublimibus caeli posset 
 dimittere, pondere suo caderet, donec ad aeria subter spatia 
 perueniret. quapropter conligunt multo minus esse posse aquis 
 supra illud igneum caelum aliquid loci, cum illic aer multo 
 aquis leuior manere non possit.

Talibus eorum disputationibus cedens laudabiliter conatus 
 est quidam demonstrare aquas super caelos, ut ex ipsis uisi- .

 

 
 
 
 bilibus conspicuisque naturis adsereret scripturae fidem. et 
 prius quidem, quod facillimum fuit, ostendit et hunc aerem 
 caelum appellari non solum sermone communi, secundum 
 quem dicimus serenum uel nubilum caelum, sed etiam nostrarum 
 ipsarum consuetudine scripturarum, cum dicuntur uolatilia 
 caeli, cum aues in hoc aere uolare manifestum sit; 
 et dominus cum de nubibus loqueretur, faciem caeli, inquit, 
 potestis probare. nubes autem etiam per proximum terris 
 aerem conglobari saepe cernimus, cum per decliuia iugorum 
 ita recumbunt, ut plerumque excedantur etiam cacuminibus 
 montium. cum ergo probasset et hunc aerem caelum dici, 
 nulla alia causa etiam firmamentum appellatum uoluit existimari, 
 nisi quia interuallum eius diuidit inter quosdam uapores 
 aquarum et istas aquas, quae corpulentius in terris fluitant. 
 et nubes quippe, sicut experti sunt qui inter eas in montibus 
 ambularunt, congregatione et conglobatione minutissimarum 
 guttarum talem speciem reddunt: quae si spissantur amplius, 
 ut coniungantur in unam grandem plures guttae minimae, 
 non eam patitur aer apud se teneri. sed eius ponderi ad ima 
 dat locum, et haec est pluuia. ergo ex aere, qui est inter 
 uapores umidos, unde superius nubila conglobantur, et maria 
 subterfusa, ostendere ille uoluit esse caelum inter aquam et 
 aquam. hanc ergo diligentiam considerationemque laude dignissimam 
 iudico. quod enim dixit. neque contra fidem est 
 et in promtu posito documento credi potest.

 

 
 
 
 
 
 Quamquam possit uideri non inpedire propria pondera elementorum, 
 quomodo etiam super illud sublime caelum possint 
 esse aquae per illas minutias, per quas etiam super hoc 
 spatium aeris esse potuerunt. qui quamuis grauior et inferior 
 summo caelo subiaceat, procul dubio leuior est aquis, et 
 tamen, ut super eum sint uapores illi, nullo pondere prohibentur. 
 sic ergo et super illud caelum potest minutioribus 
 guttis leuior halitus umoris extendi, qui pondere cadere non 
 cogatur. ipsi quippe subtilissima ratione persuadent nullum 
 esse quamlibet exiguum corpusculum, in quo diuisio finiatur. 
 sed infinite omnia diuidi, quia omnis pars corporis corpus 
 est, et omne corpus habeat necesse est dimidium quantitatis 
 suae. ac per hoc si potest aqua, sicut uidemus, ad tantas 
 guttarum minutias peruenire, ut super istum aerem uaporaliter 
 feratur, qui natura leuior est aquis, cur non possit et 
 super illud leuius caelum minutioribus guttis et leuioribus 
 inmanere uaporibus?

Quidam etiam nostri istos negantes propter pondera 
 elementorum aquas esse posse super caelum sidereum de 
 ipsorum siderum qualitatibus et meatibus conuincere moliuntur. 
 idem namque adserunt stellam, quam Saturni appellant, esse 
 frigidissimam eamque per annos triginta signiferum peragere 
 circulum eo, quod superiore ac per hoc ampliore ambitu 
 graditur. nam sol eundem circulum per annum conplet. et 
 luna per mensem tanto, ut dicunt, breuius quanto inferius, 
 ut spatio loci spatium temporis congruat. quaeritur itaque 
 ab eis, unde illa stella sit frigida, quae tanto ardentior esse 
 deberet, quanto sublimiore caelo rapitur. nam procul dubio 
 cum rotunda moles circulari motu agitur, interiora eius tardius 
 eunt, exteriora celerius, ut maiora spatia cum breuioribus ad

 
 
 
 eosdem gyros pariter occurrant, quae autem celerius utique 
 feruentius. proinde memorata stella magis debuit calida esse 
 quam frigida; quamuis enim suo motu, quoniam grande 
 spatium est, triginta annis totum ambitum permeet, tamen 
 caeli motu in contrarium rotata uelocius, quod cotidie necesse 
 est patiatur — sic, ut dicunt. caeli singulae conuersiones dies 
 singulos explicant —, calorem maiorem debuit caelo concitatiore 
 concipere. nimirum ergo eam frigidam facit aquarum 
 super caelum constitutarum illa uicinitas, quam nolunt credere, 
 qui haec, quae breuiter dixi, de motu caeli et siderum 
 disputant. his quidam nostri coniecturis agunt aduersus eos.. 
 qui nolunt aquas super caelum credere, et uolunt eam stellam 
 esse frigidam, quae iuxta summum caelum circuit, ut ex hoc 
 cogantur aquarum naturam iam non illic uaporali tenuitate, 
 sed glaciali soliditate pendere. quoquo modo autem et qualeslibet 
 aquae ibi sint, esse ibi eas minime dubitemus; maior 
 est quippe scripturae huius auctoritas quam omnis humani 
 ingenii capacitas.

Sed animaduersum est a quibusdam, quod nec ego 
 dissimulandum puto, non frustra, cum dixisset deus: fiat 
 firmamentum in medio aquarum, et sit diuisio inter 
 aquam et aquam, parum uisum esse subiungere: et sic 
 est factum, nisi adderetur: et fecit deus firmamentum; 
 et diuisit deus inter aquam, quae erat super firmamentum, 
 et inter aquam, quae erat sub firmamento.

 

 
 
 
 quod quidem sic intellegunt, ut personam patris declaratam 
 esse dicant in eo, quod scriptum est: et dixit deus: fiat 
 firmamentum in medio aquarum, et sit diuisio inter 
 aquam et aquam. et sic est factum, ac deinde, ut intellegatur 
 filius fecisse, quod a patre dictum est, ut fieret, 
 arbitrantur esse subnexum: et fecit deus firmamentum 
 et diuisit deus et cetera. 
 
 Sed cum antea legitur: et sic est factum, a quo intellegimus 
 factum? si a filio, quid opus erat iam dicere: et fecit 
 deus et quae sequuntur? si autem quod scriptum est: et 
 sic est factum, a patre intellexerimus factum, non iam 
 pater dicit et filius facit, et potest aliquid pater facere sine 
 filio, ut deinde filius non hoc, sed aliud similiter faciat: 
 quod est contra catholicam fidem. si autem illud, de quo 
 dicitur: et sic est factum, hoc idem fit, cum itidem dicitur: 
 et fecit deus, quid prohibet eundem intellegere facere quod 
 dixit, qui dixit, ut fieret? an etiam excepto eo, quod scriptum 
 est: et sic est factum, tantummodo in his uerbis, quibus 
 dicitur: et dixit deus: fiat, et postea dicitur: et fecit 
 deus, patris et filii personam uolunt intellegi? 
 
 
 Sed quaeri adhuc potest, utrum quasi iussisse filio patrem 
 debeamus accipere in eo, quod scriptum est: et dixit deus: 
 fiat. sed cur non scriptura curauit ostendere personam etiam 
 spiritus sancti? an ita trinitas intellegitur: et dixit deus: 
 fiat. et fecit deus. et uidit deus, quia bonum est? 
 sed non conuenit unitati trinitatis, ut filius quasi iussus 
 fecisse intellegatur, spiritus autem sanctus nullo sibi iubente 
 libere uidisse bonum esse, quod factum est. quibus enim 
 uerbis iuberet filio pater, ut faceret, cum ipse sit principale

 
 
 
 uerbum patris, per quod facta sunt omnia? an eo ipso, quod 
 scriptum est: fiat firmamentum, haec ipsa dictio uerbum 
 est patris, unigenitus filius, in quo sunt omnia, quae creantur, 
 etiam antequam creantur, et quidquid in illo est, uita est, 
 quia quidquid per eum factum est, in ipso uita est, et uita 
 utique creatrix. sub illo autem creatura? aliter ergo in illo 
 sunt ea, quae per illum facta sunt, quia regit et continet ea : 
 aliter autem in illo sunt ea, quae ipse est. ipse enim uita 
 est, quae ita in illo est. ut ipse sit, quoniam ipse uita est 
 lux hominum. quia ergo nihil creari posset siue ante tempora, 
 quod quidem non est creatori coaeternum, siue ab exordio 
 temporum siue in aliquo tempore, cuius creandi ratio, si 
 tamen ratio recte dicitur, non in dei uerbo patri coaeterno 
 coaeterna uita uiueret, propterea scriptura, priusquam insinuet 
 unamquamque creaturam, ex ordine, quo conditam dicit, 
 respicit ad dei uerbum, prius ponens: et dixit deus: fiat 
 illud. non enim inuenit ullam causam rei creandae, quam in 
 uerbo dei non inuenit creari debuisse. 
 
 Non ergo deus totiens dixit: fiat illa uel illa creatura, 
 quotiens in hoc libro repetitur: et dixit deus. unum quippe 
 uerbum ille genuit, in quo dixit omnia, priusquam facta sunt 
 singula; sed eloquium scripturae descendens ad paruulorum 
 capacitatem dum insinuat singillatim genera creaturarum per 
 singula respicit uniuscuiusque generis aeternam rationem in 
 uerbo dei. nec illa repetita ille tamen repetit: et dixit 
 deus. si enim uellet prius dicere: factum est firmamentum 
 in medio aquarum, ut esset diuisio inter aquam et aquam, 
 si quis ab eo quaereret, quomodo factum esset, recte

 

 
 
 
 responderet: dixit deus: fiat, id est, in uerbo dei aeterno erat, ut 
 fieret. inde igitur incipit narrare unumquodque factum, quod 
 etiam post facti narrationem quaerenti, quomodo factum sit, 
 in reddenda ratione respondere deberet. 
 
 Cum ergo audimus: et dixit deus: fiat. intellegimus, 
 quod in uerbo dei erat, ut fieret. cum uero audimus: et sic 
 est factum, intellegimus factam creaturam non excessisse 
 praescriptos in uerbo dei terminos generis sui. cum uero 
 audimus: et uidit deus, quia bonum est, intellegimus in 
 benignitate spiritus eius non quasi cognitum, posteaquam 
 factum est, placuisse, sed potius in ea bonitate placuisse, ut 
 maneret factum, ubi placebat, ut fieret.

Ac per hoc manet adhuc causa requirendi, cur, posteaquam 
 dixit: et sic est factum, ubi perfectio iam operis 
 indicatur, addidit: et fecit deus, cum eo ipso, quod ait: 
 et dixit deus: fiat illud. et sic est factum, iam intellegatur 
 id deum dixisse in uerbo suo, et factum esse per 
 uerbum eius, atque ibi iam non solum patris, sed etiam filii 
 possit adparere persona. nam si propter ostendendam filii 
 personam repetitur ac dicitur: et fecit deus, numquid ergo 
 non per filium congregauit aquam tertio die, ut adpareret 
 arida, quia ibi non dicitur: et fecit deus congregari aquam, aut: 
 congregauit deus aquam? sed tamen etiam ibi, posteaquam 
 dixit: et factum est sic, tunc repetiuit dicens: et congregata 
 est aqua, quae est sub caelo. numquid etiam 
 lux non per filium facta est, ubi prorsus nullo modo repetiuit? 
 potuit enim et illic ita dicere: et dixit deus: fiat lux. et sic

 

 
 
 
 est factum. et fecit deus lucem. et uidit quia bona est, aut 
 certe, sicut in aquarum congregatione, ut non diceret: et fecit 
 deus, sed tamen iterum repeteret: et dixit deus: fiat lux. et 
 sic est factum . et facta est lux. et uidit deus lucem quia 
 bona est. sed nullo modo repetens, posteaquam proposuit: 
 et dixit deus: fiat lux, nihil aliud intulit nisi: et facta 
 est lux, ac deinceps de placita luce et diuisa a tenebris et 
 utroque appellato nominibus suis sine ulla repetitione nan-auit.

Quid sibi ergo uult in ceteris illa repetitio ? an eo modo 
 demonstratur primo die, quo lux facta est, conditionem spiritalis 
 et intellectualis creaturae lucis appellatione intimari 
 — in qua natura intelleguntur omnes sancti angeli atque 
 uirtutes - et propterea non repetiuit factum, posteaquam 
 dixit: facta est lux, quia non primo cognouit rationalis 
 creatura conformationem suam ac deinde formata est, sed in 
 ipsa sua conformatione cognouit, hoc est inlustratione ueritatis, 
 ad quam conuersa formata est, cetera uero, quae infra 
 sunt, ita creantur. ut prius fiant in cognitione rationalis 
 creaturae ac deinde in genere suo ? quapropter lucis conditio 
 prius est in uerbo dei secundum rationem, qua condita est, 
 hoc est in coaeterna patri sapientia, ac deinde in ipsa lucis 
 conditione secundum naturam, quae condita est: illic non 
 facta, sed genita, hic uero facta, quia ex informitate formata. 
 et ideo dixit deus: fiat lux. et facta est lux, ut, quod 
 ibi erat in uerbo, hic esset in opere. conditio uero caeli prius 
 erat in uerbo dei secundum genitam sapientiam, deinde facta 
 est in creatura spiritali, hoc est in cognitione angelorum 
 secundum creatam in illis sapientiam; deinde quod caelum

 
 
 
 factum est, ut esset iam ipsa caeli creatura in genere proprio, 
 sic et discretio uel species aquarum atque terrarum, sic 
 naturae lignorum et herbarum, sic luminaria caeli, sic animantia 
 orta ex aquis ac terra. 
 
 Neque enim sicut pecora solo sensu corporis uident angeli 
 haec sensibilia; sed si quo sensu tali utuntur, agnoscunt ea 
 potius, quae melius nouerunt interius in ipso dei uerbo. a 
 quo inluminantur, ut sapienter uiuant, cum sit in eis lux, 
 quae primo facta est, si lucem spiritalem in illo die factam 
 intellegimus. quemadmodum ergo ratio, qua creatura conditur, 
 prior est in uerbo dei quam ipsa creatura, quae conditur, 
 sic et eiusdem rationis cognitio prius fit in creatura intellectuali, 
 quae peccato non tenebrata est, ac deinde ipsa conditio 
 creaturae. neque enim sicut nos ad percipiendam sapientiam 
 proficiebant angeli, ut inuisibilia dei per ea, quae facta sunt, 
 intellecta conspicerent . qui ex quo creati sunt, ipsa uerbi 
 aeternitate sancta et pia contemplatione perfruuntur atque 
 inde ista respicientes secundum id, quod intus uident, uel 
 recte facta adprobant uel peccata inprobant. 
 
 Nec mirum est, quod sanctis angelis suis in prima lucis 
 conditione formatis prius deus ostendebat, quod erat deinceps 
 creaturus. neque enim intellectum dei nossent, nisi quantum 
 ipse monstrasset. quis enim cognouit intellectum domini?

 

 
 
 
 aut quis consiliarius illi fuit? aut quis prior dedit illi, et 
 retribuetur ei? quoniam ex ipso et per ipsum et in ipso sunt 
 omnia. ex ipso ergo discebant angeli, cum in eis fieret cognitio 
 creaturae deinceps faciendae, ac deinde fieret in genere proprio. 
 
 Quapropter iam luce facta, in qua intellegimus ab aeterna 
 luce formatam rationalem creaturam, cum in ceteris creandis 
 rebus audimus: et dixit deus: fiat, intellegamus ad aeternitatem 
 uerbi dei recurrentem scripturae intentionem. cum uero 
 audimus: et sic est factum, intellegamus in creatura intellectuali 
 factam cognitionem rationis, quae in uerbo dei est, 
 condendae creaturae, ut in ea natura prius quodam modo 
 facta sit, quae anteriore quodam motu in ipso dei uerbo 
 prior faciendam esse cognouit, ut postremo, cum audimus 
 repeti et dici, quod fecit deus, iam intellegamus in suo 
 genere fieri ipsam creaturam. porro cum audimus: et uidit 
 deus, quia bonum est, intellegamus benignitati dei placuisse, 
 quod factum est, ut pro modo sui generis maneret, 
 quod placuit, ut fieret, cum spiritus dei superferebatur 
 super aquam..

Quaeri etiam solet, quae forma et figura caeli esse 
 credenda sit secundum scripturas nostras. multi enim multum 
 disputant de his rebus, quas maiore prudentia nostri auctores 
 omiserunt ad beatam uitam non profuturas discentibus et 
 occupantes, quod peius est, multum pretiosa et rebus salubribus 
 inpendenda temporum spatia. quid enim ad me pertinet, 
 utrum caelum sicut sphaera undique concludat terram in 
 media mundi mole libratam, an eam ex una parte desuper

 
 
 
 uelut discus operiat? sed quia de fide agitur scripturarum, 
 propter illam causam, quam non semel commemoraui, ne 
 quisquam eloquia diuina non intellegens, cum de his rebus 
 tale aliquid uel inuenerit in libris nostris uel ex illis audierit, 
 quod perceptis a se rationibus aduersari uideatur, nullo modo 
 eis cetera utilia monentibus uel narrantibus uel praenuntiantibus 
 credat, breuiter dicendum est de figura caeli hoc scisse 
 auctores nostros, quod ueritas habet; sed spiritum dei, qui 
 per eos loquebatur, noluisse ista docere homines nulli saluti 
 profutura.. 
 
 
 Sed, ait aliquis, quomodo non est contrarium his, qui 
 figuram sphaerae caelo tribuunt, quod scriptum est in litteris 
 nostris: qui extendit caelum sicut pellem? sit sane contrarium, 
 si falsum est, quod illi dicunt; hoc enim uerum est, 
 quod diuina dicit auctoritas, potius quam illud, quod humana 
 infirmitas conicit. sed si forte illud talibus illi documentis 
 probare potuerint, ut dubitari inde non debeat, demonstrandum 
 est hoc, quod apud nos de pelle dictum est, ueris illis 
 rationibus non esse contrarium; alioquin contrarium erit etiam 
 ipsis in alio loco scripturis nostris, ubi caelum dicitur uelut 
 camera esse suspensum. quid enim tam diuersum et sibimet 
 aduersum quam plana pellis extensio et camerae curua conuexio 
 ? quodsi oportet, sicut oportet, haec duo sic intellegere, 
 ut concordare utrumque nec sibimet repugnare inueniatur, 
 ita oportet etiam utrumlibet horum illis non aduersari disputationibus, 
 si eas forte ueras certa ratio declarauerit, quibus

 

 
 
 
 docetur caelum sphaerae figura undique esse conuexum, si 
 tamen probatur. 
 
 Et illa quidem apud nos camerae similitudo etiam secundum 
 litteram accepta non inpedit eos qui sphaeram dicunt. bene 
 quippe creditur secundum eam partem, quae super nos est, 
 de caeli figura scriptura loqui uoluisse. si ergo sphaera non 
 est, ex una parte camera est, ex qua parte caelum terram 
 contegit; si autem sphaera est, undique camera est. sed illud, 
 quod de pelle dictum est, magis urget, ne non sphaerae, quod 
 humanum est forte commentum, sed ipsi nostrae camerae 
 aduersum sit. quid autem hinc allegoriae senserim, Confessionum 
 nostrarum liber tertius decimus habet. siue igitur 
 ita, ut ibi posui, siue aliquo alio modo intellegendum sit 
 caelum sicut pellis extentum, propter molestos et nimios 
 exactores expositionis ad litteram hoc dico, quod, sicut arbitror, 
 omnium sensibus patet . utrumque enim fortasse, id 
 est et pellis et camera, figurate intellegi potest, utrumque 
 autem ad litteram quomodo possit, uidendum est. si enim 
 camera non solum curua, sed etiam plana recte dicitur, profecto 
 et pellis non solum in planum, uerum etiam in rotundum 
 sinum extenditur. nam et uter et uesica pellis est.

De motu etiam caeli nonnulli fratres quaestionem 
 mouent, utrum stet anne moueatur. quia, si mouetur,

 

 
 
 
 inquiunt, quomodo firmamentum est? si autem stat, quomodo 
 sidera, quae in illo fixa creduntur, ab oriente usque ad occidentem 
 circumeunt septentrionibus breuiores gyros iuxta cardinem 
 peragentibus, ut caelum, si est alius nobis occultus 
 cardo ex alio uertice, sicut sphaera, si autem nullus alius 
 cardo est, uelut discus rotari uideatur. quibus respondeo 
 multum subtilibus et laboriosis rationibus ista perquiri, ut 
 uere percipiatur, utrum ita an ita sit: quibus ineundis atque 
 tractandis nec mihi iam tempus est nec illis esse debet. 
 quos ad suam salutem et sanctae ecclesiae necessariam utilitatem 
 cupimus informari. hoc sane nouerint nec nomen firmamenti 
 cogere, ut stare caelum putemus — firmamentum enim 
 non propter stationem, sed propter firmitatem aut propter 
 intransgressibilem terminum superiorum et inferiorum aquarum 
 uocatum intellegere licet — nec, si ueritas caelum stare persuaserit, 
 inpediri nos circuitu siderum, ne hoc intellegere 
 possimus. et ab ipsis quippe, qui haec curiosissime et otiosissime 
 quaesiuerunt, inuentum est etiam caelo non moto, si 
 sola sidera mouerentur, fieri potuisse omnia, quae in ipsis 
 siderum conuersionibus animaduersa atque conprehensa sunt.

Et dixit deus: congregetur aqua, quae est sub 
 caelo, in congregationem unam, et adpareat arida. 
 et factum est sic . et congregata est aqua, quae est 
 sub caelo, in congregationem suam, et adparuit arida. 
 et uocauit deus aridam terram et congregationem

 

 
 
 
 aquae uocauit mare. et uidit deus, quia bonum est. 
 iam de hoc opere dei propter alterius rei quaerendae necessitatem 
 in primo nostro uolumine satis tractauimus. hic itaque 
 breuiter admonemus, ut, quem forte non mouet, quando 
 species aquarum terrarumque creata sit, quaerere, accipiat 
 isto die non esse factum, nisi ut secernerentur haec duo 
 elementa inferiora. quem uero mouet, cur in diebus facta 
 sit lux et caelum, extra dies autem uel ante omnes dies 
 aqua et terra, et cur ad dei uerbum facta sint illa dicente 
 deo: fiat, haec autem deo quidem dicente discreta, non autem 
 deo dicente facta inueniantur: habet, quod salua fide intellegat. 
 scilicet id, quod dictum est ante dierum enumerationem: 
 terra erat inuisibilis et inconposita, cum commendaret 
 scriptura, cuiusmodi terram fecerat deus, quia praedixerat: . 
 in principio fecit deus caelum et terram, nihil aliud 
 his uerbis quam materiae corporalis informitatem insinuare 
 uoluisse, eligens eam usitatius appellare quam obscurius, si 
 tamen tardo intellectui non subrepat, ut, materiam et speciem 
 quia uerbis scriptura separat, conetur haec duo etiam tempore 
 separare, tamquam prius fuerit materia et ei temporis interuallo 
 interposito postea sit addita species, cum deus haec 
 simul creauerit materiamque formatam instituerit, cuius informitatem 
 usitato, ut dixi, uocabulo uel terrae uel aquae 
 scriptura praedixit. terra enim et aqua etiam suis qualitatibus 
 id existentia quod uidemus tamen propter facilem corruptionem

 

 

 

 
 
 
 propinquiora sunt eidem informitati quam caelestia corpora. 
 et quoniam per enumerationem dierum iam ex informi quaeque 
 formata numerantur et ex ista corporali materia iam 
 factum caelum narrauerat, cuius multum distat species a terrenis, 
 iam, quod ex ea formandum in rerum infima parte 
 restabat, noluit sub his uerbis in rerum creatarum ordinem 
 inserere, ut diceretur: fiat, non acceptura ista residua informitate 
 talem speciem, qualem acceperat caelum, sed iam 
 inferiorem et infirmiorem atque informitati proximam, ut his 
 potius uerbis, cum dicitur: congregentur aquae, et: adpareat 
 arida, acceperint haec duo species proprias istas 
 notissimas nobisque tractabiles, aqua mobilem, terra inmobilem: 
 ideo de illa dictum est: congregetur, de hac: adpareat; 
 aqua enim est labiliter fluxa, terra stabiliter fixa.

Et dixit deus: germinet terra herbam pabuli 
 ferentem semen secundum genus et secundum similitudinem 
 et lignum fructiferum faciens fructum, cuius 
 semen eius in ipso in similitudinem suam super terram. 
 et factum est sic. et eiecit terra herbam pabuli semen 
 habentem secundum suum genus et secundum similitudinem 
 et lignum fructiferum faciens fructum. 
 cuius semen eius in ipso secundum genus super 
 terram. et uidit deus, quia bonum est. et facta est 
 uespera, et factum est mane dies tertius. hic moderamen 
 ordinatoris aduertendum est, ut, quoniam distincta

 

 
 
 
 quaedam creatura est herbarum atque lignorum ab specie 
 terrarum et aquarum, ut in elementis numerari non possint, 
 seorsum de illis diceretur, ut exirent de terra, et seorsum 
 illis redderentur illa solita, ut diceretur: et factum est sic, 
 ac deinde repeteretur, quod factum est, seorsum quoque indicaretur 
 deum uidisse, quia bonum est, tamen, quia fixa 
 radicibus continuantur terris et conectuntur, ista quoque ad 
 eundem diem pertinere uoluerit.

Et dixit deus: fiant luminaria in firmamento 
 caeli, sic ut luceant super terram in inchoationem 
 diei et noctis et ut diuidant inter diem et noctem, 
 et sint in signa et in tempora et in dies et in annos; et 
 sint in splendorem in firmamento caeli, sic ut luceant 
 super terram. et factum est sic. et fecit deus duo 
 luminaria magna, luminare maius in inchoationem 
 diei et luminare minus in inchoationem noctis, et 
 stellas: et posuit ea deus in firmamento caeli. sic ut 
 luceant super terram et ut sint in inchoationem diei 
 et noctis et ut diuidant inter lucem et tenebras. et 
 M uidit deus, quia bonum est. et facta est uespera, et 
 factum est mane dies quartus. in hoc quarto die quaerendum 
 est, quid sibi uelit ista ordinatio, ut prius uel fierent 
 uel secernerentur aqua et terra priusque terra germinaret, 
 quam in caelo sidera fierent. neque enim possumus dicere 
 electa esse quaeque meliora, quibus dierum series ita distingueretur, 
 ut finis et medium maxime. ornatius eminerent;

 

 

 
 
 
 septem quippe dierum medius quartus est. occurrit enim 
 illud, quia septimo die non est facta ulla creatura. an forte 
 lux primi diei magis respondet ad quietem septimi, ut eo 
 modo concinentibus finibus iste rerum ordo texatur eminentibus 
 de medio luminibus caeli? sed si primus dies septimo 
 concinit, debet ergo et secundus sexto concinere. quid autem 
 simile habet firmamentum caeli cum homine facto ad imaginem 
 dei? an quia caelum totam superiorem mundi partem occupat, 
 et homini in totam inferiorem potestas dominandi tributa est ? 
 sed quid agimus de pecoribus et bestiis, quas ipso die sexto 
 in sua genera terra produxit? quae illis cum caelo potest 
 esse conlatio? 
 
 An potius, quoniam primo facta intellegitur lucis nomine 
 spiritalis creaturae formatio, consequens erat, ut corporalis 
 quoque creatura, id est mundus iste uisibilis fieret, qui factus 
 est biduo propter duas partes suas maximas, quibus constat 
 uniuersus, caelum scilicet et terram? secundum hanc rationis 
 conlationem, qua et ipsa uniuersa creatura spiritalis et corporalis 
 saepe caelum et terra nominatur, ita ut globus quoque iste 
 turbulentioris aeris terrenae parti deputetur — exhalationibus 
 quippe humidis corporascit — si quid uero tranquilli aeris 
 est, ubi uentosi atque procellosi motus non possunt existere, 
 ad caelestem partem pertineat, post hanc uniuersitatem molis 
 corporeae fabricatam, quae uno loco tota est, quo conlocatus

 
 
 
 est mundus, consequens erat, ut inpleretur partibus intra 
 uniuersum, quae de loco in locum congruis motibus agerentur. 
 cuius generis herbae atque arbores non sunt. radicibus quippe 
 istae fixae sunt terrae et, quamuis habeant motus incrementorum 
 suorum, de locis tamen propriis non mouentur nisibus 
 suis, sed, ubi fixa sunt. ibi aluntur et crescunt; propterea 
 magis pertinent ad terram quam ad genera rerum, quae in 
 aquis et terris mouentur. quia ergo uisibili mundo constituendo, 
 hoc est caelo et terrae, duo sunt adtributi dies, restat, ut 
 his mobilibus et uisibilibus partibus, quae creantur intra 
 illum, tres dies reliqui deputentur; et quia, sicut caelum 
 prius factum est, ita prius est ordinandum huiusmodi partibus 
 suis, quarto die fiunt sidera, quibus super terram lucentibus 
 habitatio quoque inlustretur inferior, ne habitatores eius in 
 habitationem tenebrosam inducantur. et ideo, quia infirma 
 corpora inferiorum habitatorum succedente motibus quiete 
 reparantur, factum est, ut circumeunte sole diei noctisque 
 uicissitudine propter uicissitudinem dormiendi et uigilandi 
 potirentur, nox uero illa non indecora remaneret, sed lunae 
 ac siderum luce et ipsos consolaretur homines, quibus plerumque 
 operandi est nocturna etiam necessitas, et quibusdam 
 animalibus, quae lucem solis ferre non possunt, ad sufficientiam 
 temperaretur.

Illud autem, quod dictum est: et sint in signa et in 
 tempora et in dies et in annos, quis non uideat, quam 
 obscure positum sit quarto die coepisse tempora, quasi

 

 
 
 
 superius triduum sine tempore praeterire potuerit? quis igitur 
 animo penetrat. quomodo illi tres dies transierunt, antequam 
 inciperent tempora, quae quarto die dicuntur incipere, uel 
 utrum omnino transierint dies illi? an circa speciem factae 
 rei dies appellatus sit et circa priuationem nox? ut nondum 
 specie formata materia nox dicta sit, unde formanda erant 
 cetera, sicut potest quamuis in rebus formatis intellegi tamen 
 ex ipsa mutabilitate informitas materiae; non enim spatiis 
 uel locorum quasi remotior uel temporum quasi anterior 
 discerni potest. an potius in ipsa re facta atque formata 
 eadem mutabilitas, hoc est deficiendi, ut ita dixerim, possit 
 bilitas, nox appellata sit, quia inest rebus factis, etiamsi non 
 mutentur. posse mutari? uespera autem et mane non quasi 
 per temporis praeteritionem et aduentum, sed per quendam 
 terminum, quo intellegitur, quousque sit naturae proprie modus. 
 unde sit naturae alterius consequenter exordium? an aliqua 
 alia ratio sit horum uerborum diligentius uestiganda? 
 
 Quis in tantum secretum facile inrumpat et quae signa 
 dicat, cum dicit de sideribus: et sint in signa? neque enim 
 illa dicit, quae obseruare uanitatis est, sed utique utilia et 
 huius uitae usibus necessaria, quae uel nautae obseruant in 
 gubernando uel omnes homines ad praeuidendas aeris qualitates 
 per aestatem et hiemem et autumnalem uernalemque 
 temperiem. et nimirum haec uocat tempora, quae per sidera 
 fiunt, non spatia morarum, sed uicissitudines adfectionum 
 caeli huius. nam si aliquis uel corporalis uel spiritalis motus 
 conditionem istorum luminarium praecessit, ut aliquid a futura 
 expectatione per praesens in praeteritum traiceret, sine

 
 
 
 tempore esse non potuit. et quis obtineat non fuisse nisi ab exordio 
 siderum conditorum? sed certae horae et dies et anni, 
 quos usitate nouimus, non fierent nisi motibus siderum. 
 itaque si hoc modo intellegamus tempora, dies et annos, ut 
 articulos quosdam, quos per horologia conputamus, uel in 
 caelo notissimos, cum ab oriente usque in meridianam altitudinem 
 sol insurgit atque inde rursus usque in occidentem 
 uergit, ut possit deinceps aduerti uel lunam uel aliquod 
 sidus ab oriente statim post occasum solis emergere, quod 
 item cum ad meridianam caeli uenerit altitudinem, medium 
 noctis indicet, tunc scilicet occasurum, cum sole redeunte fit 
 mane; dies autem totos solis ab oriente usque ad occidentem 
 circuitus; annos uero uel istos usitatos solis anfractus, non 
 cum ad orientem, quod cotidie facit, sed cum ad eadem loca 
 siderum redit - quod non facit nisi peractis trecentis sexaginta 
 quinque diebus et sex horis, id est quadrante totius 
 diei, quae pars quater ducta cogit interponi unum diem, 
 quod Romani bissextum uocant, ut ad eundem circuitum 
 redeatur, uel etiam maiores et occultiores annos; nam conpletis 
 aliorum siderum spatiis maiores anni fieri dicuntur —: 
 si ergo ita intellegamus tempora, dies, annos, nemo dubitat 
 haec sideribus et luminaribus fieri. ita enim positum est, ut 
 incertum sit, utrum ad omnia sidera pertineat, quod dictum 
 est: sint in signa et in tempora et in dies et in annos.

 
 
 
 an signa et tempora ad cetera, dies uero et anni ad solem 
 tantummodo.

Qualis etiam luna facta sit, multi loquacissime inquirunt. 
 atque utinam inquirentes loquantur ac non potius docere 
 conantes! dicunt enim ideo plenam factam, quia non decebat, 
 ut deus inperfectum aliquid illo die faceret in sideribus, quo 
 scriptum est, quod facta sint sidera. qui autem resistunt, 
 dicunt: ipsa ergo debuit prima luna dici, non quarta decima; 
 quis enim incipit ita numerare? ego autem medius inter istos 
 ita sum, ut neutrum adseram, sed plane dicam, siue primam 
 siue plenam lunam deus fecerit, fecisse perfectam. ipsarum 
 enim naturarum est deus auctor et conditor. omnis autem res 
 quidquid progressu naturali per tempora congrua quodammodo 
 prodit atque explicat etiam ante continebat occultum, si non 
 specie uel mole corporis, ui tamen et ratione naturae. nisi 
 forte arbor, quae per hiemem pomis uacua foliisque nudata 
 est, tunc inperfecta dicenda est, aut uero in primordiis etiam 
 suis, cum adhuc nullum fructum dedisset, inperfecta erat illa 
 natura. quod non tantum de arbore, sed nec de ipso eius 
 semine recte diceretur, ubi omnia, quae progressu temporis 
 quodammodo procedunt, modis inuisibilibus latent. quamquam 
 si aliquid deus inperfectum fecisse diceretur, quod deinde ipse 
 perficeret, quid reprehensionis haberet ista sententia? iure 
 autem displiceret, si id. quod ab illo inchoatum esset, ab alio 
 perfectum esse diceretur. 
 
 
 Qui ergo de terra non queruntur, quam fecit deus, cum in 
 principio fecit caelum et terram, quia inuisibilis erat et inconposita 
 et postea tertia die conspicua redditur atque

 
 
 
 conponitur, quid sibi de luna tenebras faciunt quaestionum? aut 
 si, quod de terra dictum est, non temporis interuallo, cum 
 simul deus materiam rebus concreauerit, sed narrationis 
 distributione intellegunt dictum, cur in hoc, quod etiam oculis 
 uideri potest, non intuentur integrum corpus habere lunam 
 et tota sua rotunditate perfectum, etiam cum lumine corniculato 
 siue incipiens ad terras lucere siue desinens fulget? si ergo 
 lumen in ea crescit uel perficitur uel minuitur, non luminare 
 ipsum, sed illud, quod accenditur, uariatur; si autem ex una 
 sphaerulae suae parte semper lucet, sed, dum eam partem 
 conuertit ad terram, donec totam conuertat, quod a prima 
 usque ad quartam decimam fit, crescere uidetur, semper est 
 plena, sed terrae habitatoribus non semper adparet. haec eadem 
 ratio est, et si solis radiis inlustratur. non enim potest etiam 
 sic, cum soli proxima est, nisi lucidis cornibus adparere, quia 
 cetera pars, quae tota in orbem inlustratur, non est ad terras, 
 ut uideri possit, nisi cum soli contraria est, ut totum terris 
 adpareat, quod eius inluminat. 
 
 Non desunt tamen, qui non eo se arbitrari dicunt lunam 
 primitus a deo quartam decimam factam, quia plena facta 
 credenda est, sed quia in scripturis dei uerba sic habent: 
 lunam factam in inchoationem noctis; tunc autem noctis 
 exordio uidetur, cum plena est, alias uero et per diem incipit 
 uideri ante plenitudinem et in progressu noctis tanto ampliore 
 quanto minuitur. sed qui per inchoationem noctis non intellegit 
 nisi principatum — nam et graecum uerbum hoc magis

 

 
 
 
 indicat, cum dictum est: ap/rav , et in Psalmis apertius scriptum 
 est: solem in potestatem diei, lunam et stellas in potestatem 
 noctis — non cogitur a quarta decima numerare et 
 credere lunam factam primo esse non primam.

Quaeri etiam solet, utrum caeli luminaria ista conspicua. 
 id est sol et luna et stellae, aequaliter fulgeant, sed, quod 
 diuersis interuallis distent a terra, propterea diuersa claritate 
 magis minusque nostris oculis adpareant. et de luna quidem 
 qui haec dicunt, non dubitant eam minus lucere quam solem, 
 a quo etiam perhibent inlustrari. multas autem stellas uel 
 aequales soli uel etiam maiores audent dicere, sed longius 
 positas paruas uideri. et nobis quidem potest fortasse sufficere. 
 quoquo modo se ista res habeat, artifice deo condita sidera. 
 quamquam teneamus auctoritate apostolica dictum: alia gloria 
 solis et alia gloria lunae etalia gloria stellarum; stella 
 enim ab stella differt in gloria. sed quia possunt adhuc 
 dicere. etiamsi non resistant apostolo: differunt quidem in 
 gloria. sed ad oculos terrenorum, aut, quia hoc propter resurgentium 
 similitudinem dicebat apostolus, qui non utique ad 
 oculos aliter erunt et in se aliter, differunt quidem et in se 
 ipsis sidera in gloria, sed tamen nonnulla sunt etiam sole 
 maiora, ipsi uiderint, quemadmodum soli tam magnum tribuant 
 principatum. ut eum radiis suis quasdam stellas et eas quidem 
 principales, quibus amplius subplicant isti quam ceteris, et tenere 
 dicant et retro agere a cursu proprio. non enim fit uerisimile

 

 
 
 
 maiores aut etiam aequales uiolentia radiorum eius posse 
 superari. aut si superiores signorum stellas uel septentrionum 
 maiores esse adserunt, quae nihil tale a sole patiuntur, cur 
 istas per signa circumeuntes amplius uenerantur V cur 
 eas signorum dominas perhibent? etsi enim regradationes illas 
 siderum, uel fortasse tarditates, non a sole fieri quisque contendat, 
 sed aliis occultioribus causis, soli tamen istos in suis 
 deliramentis, quibus uim fatorum a ueritate deuii suspicantur, 
 praecipuam tribuere potestatem ex libris eorum certe manifestum 
 est. 
 
 
 Sed dicant quod uolunt de caelo alieni a patre, qui est in 
 caelis; nobis autem de interuallis et magnitudine siderum 
 subtilius aliquid quaerere talique inquisitioni rebus grauioribus 
 et melioribus tempus necessarium inpendere non expedit nec 
 congruit. et melius credimus esse ea ceteris maiora luminaria, 
 quae sancta scriptura ita commendat: et fecit deus duo 
 luminaria magna, quae tamen non sunt aequalia. nam consequenter 
 dicit, cum ea ceteris praeposuerit, inter se ipsa 
 litfen\'e. ait enim: luminare maius in inchoationem diei 
 et luminare minus in inchoationem noctis. certe enim 
 uel hoc concedent oculis nostris, ut ea manifestum sit amplius 
 . ceteris lucere super terram nec diem clarere nisi luce solis 
 nec noctem tot stellis adparentibus ita lucere, si luna desit, 
 quemadmodum praesentia illius inlustratur.

De fatis autem qualeslibet eorum argutias et quasi

 

 
 
 
 de mathesi documentorum experimenta, quae illi ἀποτελέσματα 
 uocant, omnino a nostrae fidei sanitate respuamus; 
 talibus enim disputationibus etiam orandi causas nobis auferre 
 conantur et inpia peruersitate in malis factis, quae rectissime 
 reprehenduntur, ingerunt accusandum potius deum auctorem 
 siderum quam hominem scelerum. sed quod animae nostrae 
 non sint natura corporibus ne quidem caelestibus subditae, 
 audiant et philosophos suos; quia uero terrenis corporibus 
 illa corpora superiora non ad ea, quae ipsi tractant, potentiora 
 sunt, uel hinc aliquando cognoscant, quia, cum multa corpora 
 diuersorum generum, uel animantium uel herbarum et arbustorum, 
 uno simul puncto temporis seminentur unoque puncto 
 temporis innumerabiliter multa nascantur, non tantum diuersis, 
 sed etiam isdem terrarum locis tantae sunt uarietates in progressibus, 
 in actibus et passionibus eorum, ut uere isti, sicut 
 dicitur, perdant sidera, si ista considerent. 
 
 Quid autem insulsius et hebetius quam, cum istis rebus 
 conuincuntur, dicere ad solos homines sibi subiciendos fatalem 
 stellarum pertinere rationem? in quibus tamen etiam ipsi de 
 geminis conuincuntur, quorum diuerse uiuentium, diuerse 
 felicium uel infelicium diuerseque morientium easdem plerumque 
 constellationes accipiunt, quia, etsi interfuit aliquid, cum de 
 utero funderentur, in nonnullis tamen tantum interest, quantum

 

 
 
 
 ab istis conprehendi conputatione non possit. manus sequentis 
 Iacob, dum nascerentur, inuenta est pedem fratris praecedentis 
 tenens; usque adeo sic nati sunt, quasi unus infans in duplum 
 prolixior nasci uideretur. horum certe constellationes, quas 
 appellant, nullo modo dispares esse potuerunt. quid ergo uanius, 
 quam ut illas constellationes intuens mathematicus ad eundem 
 horoscopum, ad eandem lunam diceret unum eorum a matre 
 dilectum, alterum non dilectum? si enim aliud diceret, falsum 
 profecto diceret; si autem hoc diceret, uerum quidem, sed 
 non secundum suorum librorum ineptas cantiunculas diceret. 
 quodsi huic historiae, quia de nostris profertur, nolunt credere, 
 numquid et naturam rerum delere possunt? cum ergo se minime 
 falli dicant, si horam conceptionis inuenerint, saltem 
 sicut homines non dedignentur conceptum considerare geminorum. 
 
 
 
 Ideoque fatendum est, quando ab istis uera dicuntur, instinctu 
 quodam occultissimo dici, quem nescientes humanae mentes 
 patiuntur. quod cum ad decipiendos homines fit, spirituum 
 seductorum operatio est: quibus quaedam uera de temporalibus 
 rebus nosse permittitur partim subtilioris sensus acumine, 
 quia corporibus subtilioribus uigent, partim experientia callidiore 
 propter tam magnam longitudinem uitae, partim sanctis 
 angelis, quod ipsi ab omnipotente deo discunt, etiam iussu eius 
 sibi reuelantibus, qui merita humana occultissimae iustitiae 
 sinceritate distribuit. aliquando autem idem nefandi spiritus etiam 
 quae ipsi facturi sunt uelut diuinando praedicunt. quapropter

 
 
 
 bono christiano siue mathematici siue quilibet inpie diuinantium, 
 maxime dicentes uera, cauendi sunt, ne consortio daemoniorum 
 animam deceptam pacto quodam societatis inretiant.

Solet etiam quaeri, utrum caeli luminaria ista conspicua 
 corpora sola sint an habeant rectores quosdam spiritus suos, 
 et, si habent, utrum ab eis etiam uitaliter inspirentur, sicut 
 animantur carnes per animas animalium, an sola sine ulla 
 permixtione praesentia. quod licet non facile conprehendi possit, 
 arbitror tamen in processu tractandarum scripturarum oportuniora 
 loca posse occurrere, ubi nobis de hac re secundum sanctae 
 auctoritatis regulas etsi non ostendere certum aliquid, tamen 
 credere licebit. nunc autem seruata semper moderatione piae 
 grauitatis nihil credere de re obscura temere debemus, ne 
 forte, quod postea ueritas patefecerit, quamuis libris sanctis 
 sine testamenti ueteris siue noui nullo modo esse possit aduersum, 
 tamen propter amorem nostri erroris oderimus. nunc 
 ad librum operis nostri iam tertium transeamus.

Et dixit deus: educant aquae reptilia animarum 
 uiuarum et uolatilia super terram secundum firmamentum 
 caeli. et factum est sic. et fecit deus cetos magnos 
 et omne animal reptilium, quae eduxerunt

 

 
 
 
 dum genus eorum. et omne uolatile pennatum secundum 
 genus. et uidit deus, quia bona sunt. et benedixit 
 ea deus dicens: crescite et multiplicamini et inplete 
 aquas in mari, et uolatilia multiplicentur superterram. 
 et facta est uespera, et factum est mane dies quintus. 
 nunc in inferiore parte mundi ea, quae spiritu uitae mouentur, 
 fiunt, et primum aquarum, quod aeris qualitati proximum 
 elementum est, quia huic caelo, in quo sunt luminaria, ita 
 uicinus est aer, ut et ipse caeli nomen acceperit; sed nescio, 
 utrum etiam firmamentum possit uocari. dicuntur autem caeli 
 pluraliter in una eademque re, quae dicitur unum caelum. 
 nam cum in hoc libro singulari numero dicatur caelum, quod diuidit 
 inter aquas; quae supra, et eas, quae infra sunt, in illo 
 tamen psalmo, et aquae, inquit, quae super caelos sunt, 
 laudent nomen domini. et caelos caelorum si bene intellegimus 
 sidereos aeriorum, tamquam superiores inferiorum, et 
 hos in eodem psalmo accipimus, ubi dictum est: laudate 
 eum, caeli oaelorum, satis adparet hunc aerem non solum 
 caelum, sed etiam caelos dici, sicut dicuntur et terrae, nec 
 aliud significatur quam illa quae singulariter terra dicitur, 
 quando dicimus orbem terrarum et orbem terrae.

Hos etiam aerios caelos quondam perisse diluuio in 
 quadam earum, quae canonicae appellantur, epistula legimus. 
 neque enim umida illa natura, quae ita concreuerat, ut cubitis 
 quindecim altissimorum montium transcenderet uertices, potuit

 

 
 
 
 ad sidera peruenire. sed quia huius aeris umidioris, in quo 
 aues uolant, uel tota uel prope tota spatia conpleuerat, perisse, 
 qui fuerant, caelos in illa epistula scribitur. quod nescio 
 quemadmodum possit intellegi nisi in aquarum naturam 
 pinguioris huius aeris qualitate conuersa; alioquin non perierunt 
 tunc isti caeli, sed sublimius erecti sunt, cum locum eorum aqua 
 occuparet. itaque facilius eos secundum illius epistulae auctoritatem 
 perisse credimus et alios, sicut ibi scribitur, repositos 
 extentis uidelicet exhalationibus, quam sic erectos, ut eis 
 superioris caeli natura loco suo cederet. 
 
 
 Oportebat itaque, ut in creandis habitatoribus inferioris 
 huius mundi partis, quae saepe terrae nomine tota commemoratur, 
 prius producerentur ex aquis animalia, postea uero 
 de terra, quod ita sit aeri aqua similis, ut eius exhalationibus 
 pinguescere probetur, ut et spiritum procellae faciat, id est 
 uentum et nubila contrahat, et possit uolatus auium sustinere. 
 quapropter etiamsi uerum dixit quidam saecularium poetarum: 
 nubes excedit Olympus, et: pacem magna tenent, quia 
 perhibetur in Olympi uertice aer esse tam tenuis, ut neque 
 nebulis obumbretur nec turbetur uento nec sustentare alites 
 possit nec ipsos, qui forte ascenderint homines, crassioris

 

 
 
 
 aurae spiritu alere, sicut in isto aere consuerunt, tamen et 
 ipse aer est, unde aquis uicina qualitate diffunditur, et propterea 
 ipse quoque in humidam naturam conuersus diluuii 
 tempore creditur. neque enim arbitrandum est aliquid de 
 spatiis siderei caeli usurpasse, cum omnes etiam altissimos 
 montes aqua transcenderat.

Quamquam de conuersione elementorum etiam inter 
 ipsos, qui haec otiosa cura subtilissime perscrutati sunt, non 
 parua quaestio est. alii enim dicunt omnia in omnia posse 
 mutari atque conuerti; alii uero esse aliquid omnino proprium 
 singulis perhibent elementis, quod in alterius elementi qualitatem 
 nullo modo uertatur. unde suo loco fortasse, si dominus 
 uoluerit, diligentius disputabimus; nunc autem, quod ad praesentem 
 sermonem adtinet, haec commemoranda existimaui, 
 ut intellegamus seruatum esse ordinem rerum, quo prius 
 oportuit aquarum animalia quam terrarum creata narrare. 
 
 Et nullo modo arbitrandum est praetermissum esse in hac 
 scriptura ullum mundi huius elementum, cum quattuor notissimis 
 eum constare persuasum sit, quia uidetur hic caelum 
 et aqua et terra commemorari, de aere autem taceri. consuetudo 
 quippe nostrarum scripturarum est aut caeli et terrae 
 nomine mundum appellare aut interdum addere et mare. aer 
 itaque uel ad caelum pertinere intellegitur, si qua sunt in 
 eius superioribus partibus tranquillissima et pacatissima spatia, 
 uel ad terram propter hunc turbulentum et caliginosum locum,

 

 

 
 
 
 qui humida exhalatione pinguescit, quamuis et ipse saepius 
 caeli nomine nuncupetur. ac per hoc non scriptum est: 
 producant aquae reptilia animarum uiuarum, et producat aer 
 uolatilia uolantia super terram, sed utrumque hoc animantium 
 genus ex aquis productum esse narratur. quidquid ergo aquarum 
 siue labiliter undosum et fluidum est siue uaporaliter 
 tenuatum atque suspensum, ut illud reptilibus animarum 
 uiuarum, hoc uolatilibus adpareat distributum, utrumque 
 tamen humidae naturae deputetur.

Ideoque sunt etiam, qui subtilissima consideratione 
 quinque istos manifestissimos corporis sensus secundum quattuor 
 usitata elementa ita distinguant, ut oculos ad ignem. 
 aures ad aerem dicant pertinere. olfaciendi autem gustandique 
 sensum naturae humidae adtribuunt: et olfactum quidem istis 
 exhalationibus humidis, quibus crassatur hoc spatium, in quo 
 aues uolitant, gustatum uero istis fluxibilibus et corpulentis 
 humoribus. nam quaecumque in ore sapiunt, ipsius oris 
 humori commiscentur, ut sapiant, etiamsi arida cum acciperentur 
 fuisse uideantur. ignis tamen omnia penetrat, ut 
 motum in eis faciat. nam et humor priuatione caloris congelascit 
 et, cum possint feruescere elementa cetera, ignis 
 frigescere non potest; facilius quippe extinguitur, ut ignis 
 non sit, quam frigidus manet aut fit alicuius frigidi contactu 
 tepidior. tactus autem, qui est quintus in sensibus, terreno

 
 
 
 elemento magis congruit; proinde per totum corpus animantis, 
 quod maxime ex terra est, quaeque tacta sentiuntur. dicunt 
 etiam nec uideri sine igne posse aliquid nec tangi sine terra, 
 ac per hoc elementa omnia in omnibus inesse, sed unumquodque 
 eorum ex eo, quod amplius habet, accepisse uocabulum; 
 ideo autem caloris priuatione, cum corpus nimie 
 frigescit, obtundi sensum, quia motus pigrescit, qui ex calore 
 inest corpori, dum ignis aerem et aer humida et humor 
 terrena quaeque adficit, subtilioribus scilicet crassiora penetrantibus. 
 
 
 
 Quanto autem quidque subtilius est in natura corporali, 
 tanto est uicinius naturae spiritali quamuis longe distante 
 genere, quandoquidem illud corpus est, illud non est.

Ac per hoc, quoniam sentire non est corporis, sed animae 
 per corpus, licet acute disseratur secundum diuersitatem corporeorum 
 elementorum sensus esse corporis distributos, anima 
 tamen, cui sentiendi uis inest, cum corporea non sit, per 
 subtilius corpus agitat uigorem sentiendi. inchoat itaque 
 motum in omnibus sensibus a subtilitate ignis, sed non in 
 omnibus ad idem peruenit. in uisu enim peruenit represso 
 calore usque ad eius lucem, in auditu usque ad liquidiorem 
 aerem calore ignis penetrat; in olfactu autem transit aerem 
 purum et peruenit ad humidam exhalationem: unde crassior 
 haec aura subsistit. in gustatu et hanc transit et peruenit 
 usque ad humorem corpulentiorem: quo etiam penetrato atque

 

 
 
 
 traiecto, cum ad terrenam grauitatem peruenit, tangendi ulti-. 
 mum sensum agit.

Non igitur ignorabat naturas elementorum eorumque 
 ordinem, qui cum uisibilium, quae intra mundum in elementis 
 natura mouentur, conditionem introduceret prius caelestia 
 luminaria, deinde aquarum animantia. terrarum autem postrema 
 narrauit, non quod aerem praetermiserit, sed quod purissimi 
 et quietissimi aeris, ubi uolare aues non posse dicuntur, si 
 qua sunt spatia caelo superiori coniunguntur et caeli nuncupatione 
 in scripturis ad superiorem mundi partem pertinere 
 intelleguntur, ut terrae nomine uniuersaliter hoc totum significetur, 
 ex quo incipit deorsum uersus: ignis, grando. nix, 
 glacies, spiritus tempestatis et omnes abyssi, donec 
 perueniatur ad aridam, quae proprio nomine terra dicitur. aer 
 itaque superior ille, siue quod ad caelestem mundi pertinet 
 partem, siue quod nullum habet uisibilem habitatorem. de 
 qualibus nunc sermo narrantis est, neque praetermissus est 
 caelo nominato neque adnumeratus in creandis animalibus; 
 iste uero inferior, qui excipit exhalationes humidas. maris ac 
 terrae et ad sustinendas aues quodammodo crassatur, nonnisi 
 ex aquis accipit animalia. quod enim eius humidum est, hoc 
 portat alitum corpora, quae ita nituntur pennis uolantes, 
 quemadmodum pisces quibusdam suis alis natantes.

Proinde scienter tamquam spiritus dei, qui scribenti 
 aderat, ex aquis dicit producta uolatilia. quarum natura bipertitum 
 locum sortita est: inferiorem scilicet in unda labili,

 

 
 
 
 superiorem uero in aura flabili, illum deputatum natantibus, 
 istum uolantibus. sicut huic elemento congruos duos etiam 
 sensus animalibus datos uidemus: olfactum explorandis uaporibus, 
 gustatum explorandis liquoribus. quod enim et tactu 
 aquas uentosque sentimus, hoc est, quod terrae solidum 
 omnibus admiscetur elementis; sed in his crassioribus sentitur 
 amplius, ita ut etiam tangendo contrectari ualeant. ideoque 
 et ista in duabus maximis mundi partibus generali terrae 
 nomine conplectuntur, sicut ille psalmus ostendit, omnia 
 superiora ab illo principio enumerans: laudate dominum 
 de caelis. omniaque inferiora ab alio principio: laudate dominum 
 de terra: ubi et spiritus tempestatis nominantur et 
 omnes abyssi et ignis iste, qui urit tangentem, quia de 
 terrenis et humidis motibus ita existit, ut subinde uertatur 
 in aliud elementum. et quamuis naturae suae sursum nitendo 
 indicet adpetitum, in caelestem tamen superiorem tranquillitatem 
 non possit euadere, quia multo aere superatus et in 
 eum conuersus extinguitur . ac per hoc in ista rerum parte 
 corruptibiliore atque pigriore turbulentis motibus agitatur ad 
 temperandum eius rigorem et ad usus terroresque mortalium. 
 
 
 Quia ergo etiam tactu, qui ad terram proprie pertinet, 
 sentiri possunt et fluctus undarum et flatus aurarum,

 

 
 
 
 propterea ipsa quoque aquatilium animalium corpora et terrenis 
 uescuntur et, maxime aues, in terra etiam requiescunt fetusque 
 propagant; pars enim humoris, quae uaporaliter exhalatur, 
 etiam super terras extenditur. ideoque, cum dixisset scriptura: 
 educant aquae reptilia animarum uiuarum et uolatilia, 
 inquit, super terras, addidit sane dicens: secundum 
 firmamentum caeli, in quo potest aliquanto manifestius 
 adparere illud, quod ante uidebatur obscurum. non enim ait ; 
 in firmamento caeli, sicut de luminaribus, sed, uolatilia, 
 inquit, super terras secundum firmamentum caeli. id 
 est iuxta firmamentum caeli, quia uidelicet hoc caliginosum 
 et humidum spatium, in quo aues uolant, illi spatio contiguum 
 est ubi uolare non possunt, quod iam merito tranquillitatis 
 et quietis pertinet ad firmamentum caeli. in caelo ergo uolant 
 aues, sed in isto, quod ille psalmus etiam terrae nomine includit: 
 propter quod caelum uocantur multis locis uolatilia 
 caeli, non tamen in firmamento, sed secundum firmamentum.

Nonnulli putant propter sensus tarditatem non animam 
 uiuam, sed reptilia animarum uiuarum appellata. sed si 
 propterea sic appellarentur, daretur auibus nomen animae 
 uiuae. cum uero et ipsa uolatilia dicta sunt. sicut illa reptilia, 
 ut subaudiatur animarum uiuarum, fatendum est, ut arbitror. 
 ita dictum, ac si diceretur: quae sunt in animabus uiuis 
 reptilia uel uolatilia, sicut dici posset: ignobilia hominum, 
 ut intellegeremus, quicumque sunt in hominibus ignobiles.

 

 
 
 
 quamquam enim sint et animalia terrestria, quae repunt super 
 terram, tamen ex multo maiore numero pedibus mouentur, 
 et tam pauca fortasse in terris repunt, quam pauca in aquis 
 \'gradiuntur. 
 
 Nonnulli autem putauerunt propterea non animam uiuam, 
 sed reptilia animarum uiuarum pisces esse appellatos, 
 quod eis memoria nulla sit nec aliqua uita uelut rationi 
 uicinior; sed fallit eos experientia minor. nam quidam scripserunt, 
 quae animaduertere potuerunt in uiuariis piscium, 
 multa miranda. sed etiamsi forte falsa scripserunt, memoriam 
 tamen pisces habere certissimum est. quod ipse sum expertus, 
 et experiantur, qui possunt et uolunt. nam fons quidam magnus 
 Bullensium regionum fere plenus est piscium. solent autem 
 homines desuper intuentes eis aliquid iacere, quod sibi uel 
 praeripiant confluentes uel inter se diripiant concertantes. 
 quo pastu adsuefacti deambulantibus super oram fontis hominibus 
 ipsi quoque cum eis gregatim natando eunt et redeunt, 
 expectantes, unde aliquid iactent, quorum praesentiam sentiunt. 
 non itaque frustra mihi uidetur aquarum animalia sic appellata 
 reptilia, quemadmodum aues uolatilia; nam si uel nulla 
 memoria uel sensus tardior animae uiuae nomen repulisset a 
 piscibus, uolatilibus certe adhiberetur, quorum uita in oculis 
 nostris est et memor et garrula et in nidis construendis 
 educandisque fetibus sollertissima.

Nec ignoro ita quosdam philosophos sua cuiusque

 
 
 
 elementi distribuisse animalia, ut terrena esse dicerent non 
 tantum. quae in terra repunt atque gradiuntur, sed aues 
 etiam, quod et ipsae in terra requiescant uolando fatigatae,. 
 aeria uero animalia daemones esse, caelestia deos: quorum 
 quidem nos partim luminaria, partim angelos dicimus. idem 
 tamen aquis pisces et sui generis beluas adtribuunt, ut nullum 
 elementum suis animalibus uacet: quasi uero sub aquis terra 
 non sit, aut probare possint pisces non in ea requiescere ac 
 reparare natandi uires sicut uolandi aues, etsi forte rarius 
 pisces id faciunt, quod ad gestanda corpora sit unda quam 
 aura ualidior, ita ut terrena quoque animalia natantia ferat, 
 siue usu docta, ut homines, siue natura, ut quadrupedia uel 
 serpentes. aut si propterea non putant, quia non insunt piscibus 
 pedes, [nec uituli Marini] nec phocae aquarum sunt nec 
 colubri cocleaeque terrarum; nam et illae pedes habent et 
 haec genera sine ullis pedibus, non dico, requiescunt in terra, 
 sed ab ea uix aut numquam recedunt. dracones autem sine 
 pedibus et in speluncis requiescere et in aerem sustolli perhibentur: 
 qui quamquam non facile noti sint, litterae tamen 
 non tantum nostrae, sed etiam gentilium nequaquam de 
 istorum animantium genere tacuerunt.

Quapropter, etsi daemones aeria sunt animalia, quoniam 
 corporum aeriorum natura uigent, et propterea morte non 
 dissoluuntur, quia praeualet in eis elementum, quod ad faciendum 
 est quam ad patiendum aptius, duobus subterpositis.

 

 
 
 
 aqua scilicet et terra, uno autem superposito, id est igne 
 sidereo — distribuuntur enim elementa ad patiendum duo: 
 humor et humus, ad faciendum autem alia duo: aer et ignis —: 
 si ergo haec ita sunt, non inpedit ista distinctio nostram 
 scripturam, quae non ex aere, sed ex aquis producta indicat 
 uolatilia, quia subtilioris quidem et in auras exhalati atque 
 distenti, sed tamen humoris locus uolatilibus datus est. aer 
 autem a confinio luminosi caeli usque ad aquarum fluuida et 
 nuda terrarum peruenit. non tamen totum spatium eius exhalationes 
 humidae infuscant, sed usque ad eum finem, unde 
 incipit iam terra nominari secundum illum psalmum, ubi 
 dicitur: laudate dominum de terra. superior uero pars 
 aeris propter puram tranquillitatem caelo, cui conlimitatur, 
 communi pace coniungitur et eius uocabulo connuncupatur. 
 in qua fortassis parte si fuerunt ante transgressionem suam 
 transgressores angeli cum principe suo, nunc diabolo, tunc 
 archangelo — nam nonnulli nostri non eos putant caelestes 
 uel supercaelestes angelos fuisse —, non mirum, si post peccatum 
 in istam sunt detrusi caliginem, ubi tamen et aer sit 
 et humore tenui contexatur, qui commotus uentos et uehementius 
 concitatus etiam ignes ac tonitrua et contractus nubila 
 et conspissatus pluuiam et congelantibus nubilis niuem et 
 turbulentius congelantibus densioribus nubilis grandinem et 
 distentus serenum facit occultis imperiis et opere dei a 
 summis ad infima uniuersa, quae creauit, administrantis. unde

 

 
 
 
 in illo psalmo, cum commemorata essent: ignis, grando. 
 nix, glacies, spiritus tempestatis, ne talia sine diuina 
 prouidentia fieri mouerique putarentur, continuo subiecit: 
 quae faciunt uerbum eius. 
 
 Si autem transgressores illi, antequam transgrederentur, 
 caelestia corpora gerebant, neque hoc mirum est, si conuersa 
 sunt ex poena in aeriam qualitatem, ut iam possint ab igne, 
 id est ab elemento naturae superioris aliquid pati; nec aeris 
 saltem spatia superiora atque puriora, sed ista caliginosa 
 tenere permissa sunt, qui eis pro suo genere quidam quasi 
 carcer est usque ad tempus iudicii. et si quid de his transgressoribus 
 angelis diligentius requirendum est, alius erit 
 adcommodatior scripturae locus. proinde nunc quod satis est: 
 si haec spatia turbida et procellosa propter aeris naturam 
 usque ad undas terrasque porrectam possunt aeria corpora 
 sustinere, possunt et auium, quae productae sunt ex aquis, 
 propter aquarum tenues halitus: qui scilicet eidem aeri iuxta 
 undas et terras circumfuso atque ob hoc infimae et terrenae 
 parti deputato uaporaliter inseruntur et auras intexunt, quae 
 nocturnis rigoribus adgrauatae sereno etiam rore destillant, 
 si autem uehementius frigus est, etiam gelu candidius inalbescunt.

Et dixit deus: educat terra animam uiuam secundum 
 genus: quadrupedia et reptilia et bestias 
 terrae secundum genus et pecora secundum genus. 
 et factum est sic. et fecit deus bestias terrae

 

 
 
 
 secundum genus et pecora secundum genus et omnia 
 reptilia terrae secundum genus. et uidit deus, quia 
 bona sunt. iam nunc consequens erat, ut alteram partem, 
 quae proprie terra dicitur, infimi huius loci. quem totum cum 
 omnibus abyssis et nebuloso aere uniuersaliter uocabulo terrae 
 alibi scriptura conplectitur, ornaret animalibus suis. et manifesta 
 quidem sunt animalium genera, quae in uerbo dei terra 
 produxit. sed quia saepe nomine pecorum uel nomine bestiarum 
 animalia omnia rationis expertia solent intellegi, merito 
 quaeritur, quas nunc proprie bestias et quae pecora dicat. et 
 repentia quidem siue reptilia terrena non est dubitandum 
 quod omnes serpentes intellegi uoluit, quamquam et bestiae 
 dici possint; pecorum autem nomen non usitate serpentibus 
 conuenit. rursum leonibus et pardis et tigridibus et lupis et 
 uulpibus, canibus etiam et simiis atque id genus ceteris usitate 
 conuenit uocabulum bestiarum. pecorum autem nomen 
 his animalibus adcommodatius aptari solet, quae sunt in usu 
 hominum, siue adiuuandis laboribus, ut boues et equi et si 
 qua talia, siue ad lanicium uel ad uescendum, ut oues et sues. 
 
 Quid ergo sunt quadrupedia? quamquam enim haec omnia 
 praeter quaedam serpentia quattuor pedibus gradiantur, nisi 
 tamen hoc nomine proprie quaedam uellet intellegi, non utique 
 hic etiam quadrupedia nominaret, quamuis de his in repetitione 
 tacuerit. an cerui et damae et onagri et apri — quia 
 neque illis bestiis, ubi leones sunt, coniungi possunt; similes

 
 
 
 enim sunt illis pecoribus neque tamen sub cura humana 
 sunt — proprie quadrupedia nuncupata sunt, quasi reliqua 
 essent haec animalia, quibus ista appellatio generalis quidem 
 cum multis propter numerum pedum, sed tamen speciali 
 significatione tribueretur? an, quia ter dixit: secundum 
 genus, tria quaedam genera nos inuitat adtendere? primo 
 secundum genus quadrupedia et reptilia: ubi arbitror significatum, 
 quae quadrupedia dixerit, scilicet quae in genere sunt 
 reptilium, sicut sunt lacerti, steliones et si quid huiusmodi 
 est. ideoque in repetitione quadrupedum nomen non iterauit, 
 quia reptilium uocabulo fortasse conplexus est: unde ibi non 
 simpliciter ait: reptilia, sed addidit: omnia reptilia terrae; 
 ideo terrae, quia sunt et aquarum, et ideo omnia, ut illic 
 intellegantur, quae quattuor etiam pedibus nituntur, quae 
 superius quadrupedum nomine significata proprie sunt. bestias 
 autem, de quibus item ait: secundum genus, quidquid ore 
 aut etiam unguibus saeuit exceptis serpentibus. pecora uero, 
 de quibus tertio ait: secundum genus, quae neutra ui 
 lacerant, sed aut de cornibus aut ne hoc quidem. praedixi enim 
 et quadrupedum nomen quam late pateat ipso pedum numero 
 facile agnosci et nomine pecorum uel bestiarum omne inrationale 
 animal aliquando conprehendi. sed etiam ferarum 
 uocabulum solet in latina lingua tantumdem ualere; non ideo 
 tamen neglegenda fuit consideratio, quomodo possint haec 
 nomina, quae non frustra in hoc scripturarum loco posita 
 sunt, etiam speciali distinctione discerni, quod in usu loquendi 
 cotidiano facile animaduerti potest.

Non frustra etiam lectorem mouet, utrumne passim et

 
 
 
 quasi fortuito an aliqua ratione dicatur: secundum genus, 
 tamquam fuerint et antea, cum primo creata narrentur. an 
 genus eorum in superioribus rationibus intellegendum est, 
 utique spiritalibus, secundum quas creantur inferius? sed si 
 ita esset, hoc de luce, hoc de caelo, hoc de aquis et terris, 
 hoc de caeli luminaribus diceretur. quid enim eorum est, 
 cuius non aeterna et incommutabilis ratio in ipsa dei sapientia 
 uigeat, quae adtingit a fine usque ad finem fortiter et disponit 
 omnia suauiter? incipit autem hoc dici de herbis et lignis 
 usque ad haec terrena animantia. nam et in eis, quae ex aquis 
 creata sunt, quamuis in prima commemoratione dictum non 
 sit, in illa tamen iteratione dictum est: et fecit deus cetos 
 magnos et omnem animam animalium reptilium, quae 
 eduxerunt aquae secundum genus eorum, et omne 
 uolatile pennatum secundum genus. 
 
 
 An quia haec ita exorta sunt, ut ex eis alia nascerentur 
 et originis formam successione seruarent, ideo dicuntur secundum 
 genus propter propagationem prolis, qua permansura 
 creabantur? sed cur de lignis et herbis non solum dicitur: 
 secundum genus, uerum etiam secundum similitudinem, 
 cum et animalia siue aquarum siue terrarum secundum similitudinem 
 suam generent? an, quia genus sequitur similitudo, 
 noluit eam ubique repetere ? nam et semen non ubique repetiuit, 
 cum tam herbis et lignis insit quam animalibus etsi 
 non omnibus. obseruatum est enim quaedam ita nasci ex 
 aquis uel terra, ut sexus eis nullus sit, et ideo semen eorum

 

 
 
 
 non sit in eis, sed in elementis, ex quibus oriuntur. hoc est 
 ergo secundum genus, ubi et seminum uis et similitudo 
 intellegitur succedentium decedentibus, quia nihil eorum ita 
 creatum est, ut semel existeret, uel permansurum uel nullo 
 succedente decessurum. 
 
 
 Cur ergo et de homine non ita dictum est: faciamus hominem 
 ad imaginem et similitudinem nostram secundum genus, cum 
 et hominis propago manifesta sit? an quia non ita deus 
 fecerat hominem, ut moreretur, si praeceptum seruare uoluisset, 
 et ideo non erat necessarius decessori successor? sed post 
 peccatum conparatus est pecoribus insensatis et similis factus 
 est eis, ut iam filii saeculi huius generent et generentur, quo 
 , possit mortalium genus seruata successione subsistere. quid 
 sibi ergo uult post hominem factum illa benedictio: crescite 
 et multiplicamini et inplete terram, quod utique generando 
 fieri posset? an nihil hinc temere dicendum, donec ad 
 eum scripturae locum perueniamus, ubi diligentius ista requirenda 
 atque tractanda sunt? potest enim nunc fortasse sufficere 
 propterea de homine non dictum esse: secundum genus, 
 quia unus fiebat, de quo etiam femina facta est. non enim 
 multa genera hominum, sicut herbarum, lignorum, piscium, 
 uolatilium, serpentium, pecorum, bestiarum, ut sic dictum 
 accipiamus: secundum genus, ac si diceretur generatim, ut 
 inter se similia atque ad unam originem seminis pertinentia 
 distinguerentur a ceteris.

Item quaeritur, quid tantum aquarum animalia de creatore 
 meruerint, ut sola benedicerentur sicut homines. nam 
 et ipsa benedixit deus dicens: crescite et multiplicamini

 

 
 
 
 et inplete aquas maris, et uolatilia multiplicentur 
 super terram. an in uno genere creaturae dicendum fuit, 
 ut in ceteris consequenter intellegeretur, quae generationibus 
 crescunt? prius ergo diceretur in eo, quod primum tale 
 creatum est, in herba scilicet atque ligno. an forte quae 
 nullum haberent propagandae prolis adfectum ac sine ullo 
 sensu generarent indigna iudicauit illis benedictionis uerbis: 
 crescite et multiplicamini, ubi autem talis inesset adfectus, 
 ibi primum hoc dixit, ut in terrenis animalibus etiam 
 non dictum intellegeretur ? necessarium autem fuit hoc in 
 homine repetere, ne quisquam diceret in officio gignendi filios 
 ullum esse peccatum, sicut est in libidine siue fornicandi 
 sine ipso coniugio inmoderatius abutendi.

Nonnulla etiam de quibusdam minutissimis animalibus 
 quaestio est, utrum in primis rerum conditionibus creata sint, 
 an ex consequentibus rerum mortalium corruptionibus. nam 
 pleraque eorum aut de uiuorum corporum uitiis, uel purgamentis 
 uel exhalationibus aut cadauerum tabe gignuntur, 
 quaedam etiam de corruptione lignorum et herbarum, quaedam 
 de corruptionibus fructuum: quorum omnium non possumus 
 recte dicere deum non esse creatorem. inest enim omnibus 
 quoddam naturae sui generis decus, ita ut in his maior sit 
 admiratio bene considerantis et laus uberior omnipotentis 
 artificis, qui omnia in sapientia fecit, quae a fine usque ad 
 finem pertendens et suauiter cuncta disponens nec ea ipsa 
 rerum nouissima, quae pro sui generis ordine dissoluuntur, 
 et quarum dissolutionem ex poena nostrae mortalitatis horremus, 
 relinquit informia, sed creat minima corpore, acuta

 

 
 
 
 sensu animantia, ut maiore adtentione stupeamus agilitatem 
 muscae uolantis quam magnitudinem iumenti gradientis ampliusque 
 miremur opera formicularum quam onera camelorum. 
 
 Sed utrum, ut dixi, in primis rerum conditionibus, quae 
 isto sex dierum ordine creata narrantur, haec quoque minima 
 instituta credamus, an postea consequentibus corruptibilium 
 corporum solutionibus, hoc quaeritur. et potest quidem dici 
 ea minutissima, quae ex aquis uel terris oriuntur, tunc creata: 
 in quibus etiam illa non absurde intelleguntur, quae nascuntur 
 ex his, quae terra germinante orta sunt, et quia praecesserant 
 conditionem non solum animalium, sed etiam luminarium, 
 et quia terrae continuantur per radicum conexionem, unde 
 illo die, quo adparuit arida, exorta sunt, ut potius ad subplementum 
 habitationis quam ad numerum habitatorum pertinere 
 intellegerentur. cetera uero, quae de animalium gignuntur 
 corporibus, et maxime mortuorum, absurdissimum est dicere 
 tunc creata, cum animalia ipsa creata sunt: nisi quia inerat 
 iam omnibus animatis corporibus uis quaedam naturalis et 
 quasi praeseminata et quodammodo liciata primordia futurorum 
 animalium, quae de corruptionibus talium corporum pro suo 
 quaeque genere ac differentiis erant exortura per administrationem 
 ineffabilem omnia mouente incommutabiliter creatore.

De generibus quoque animalium uenenosis et perniciosis 
 quaeri solet, utrum post peccatum hominis ad uindictam 
 creata sint, an potius, ut iam creata essent innoxia, nonnisi

 
 
 
 postea peccatoribus nocere coeperunt. neque hoc mirum est, 
 quandoquidem etiam temporibus huius uitae laboriosae atque 
 aerumnosae, cum sit nemo ita iustus, ut perfectum se audeat 
 dicere fideliter adtestante apostolo et dicente: non quia iam 
 acceperim aut iam perfectus sim, cumque adhuc 
 exercendae atque in infirmitate perficiendae uirtuti necessariae 
 sint temtationes et molestiae corporales eodem rursus apostolo 
 manifestante, qui ait, in magnitudine reuelationum ne extolleretur, 
 datum sibi esse stimulum carnis, angelum satanae, 
 ut eum colaphizaret, rogatumque a se dominum tertio, ut 
 discederet ab eo, respondisse sibi: sufficit tibi gratia mea; 
 nam uirtus in infirmitate perficitur, tamen et sanctus 
 Danihel inter leones saluus atque intrepidus uixit, qui non 
 utique deo mentiens in oratione non tantum peccata populi 
 sui, sed etiam sua fatetur, et in ipsius apostoli manu mortifera 
 uipera inhaesit nec laesit. potuerunt ergo ista etiam 
 creata nihil nocere, si causa non extitisset uel terrendorum 
 puniendorumque uitiorum uel probandae perficiendaeque uirtutis, 
 quia et exempla sunt demonstranda patientiae ad profectum 
 ceterorum, et ipse sibi homo in temtationibus certius 
 innotescit, et iuste salus illa perpetua, quae turpiter amissa 
 est per uoluntatem, fortiter recipitur per dolorem.

Dicet aliquis: cur ergo inuicem bestiae nocent, quibus 
 nec peccata ulla sunt, ut uindicta ista dicatur, nec ullam 
 recipiunt tali exercitatione uirtutem? ideo nimirum, quia

 

 

 

 
 
 
 scilicet aliae cibi sunt aliarum. nec recte possumus dicere: 
 non essent aliae, quibus aliae uescerentur. habent enim omnia, 
 quamdiu sunt, mensuras, numeros. ordines suos: quae cuncta 
 merito considerata laudantur nec sine occulta pro suo genere 
 moderatione pulchritudinis temporalis etiam ex alio in aliud 
 transeundo mutantur. quod si stultos latet, sublucet pro- 
 proficientibus clarumque perfectis est. et certe omnibus talibus 
 inferioris creaturae motibus praebentur homini salubres admonitiones, 
 ut uideat, quantum sibi satagendum sit pro salute 
 spiritali et sempiterna, qua omnibus inrationalibus animantibus 
 antecellit, cum illa uideat a maximis elephantis usque ad 
 minimos uermiculos pro salute corporali et temporali. quam 
 pro sui generis inferiore ordinatione sortita sunt, siue resistendo 
 sine cauendo agere quidquid ualent: quod non adparet, nisi 
 cum quaedam refectionem corporis sui ex aliorum corporibus 
 quaerunt, alia se uel repugnandi uiribus uel fugae praesidio 
 uel latebrarum munimine tuentur. nam et ipse corporis dolor 
 in quolibet animante magna et mirabilis animae uis est, quae 
 illam conpagem ineffabili permixtione uitaliter continet et in 
 quandam sui moduli redigit unitatem, cum eam non indifferenter, 
 sed, ut ita dicam, indignanter patitur corrumpi atque 
 dissolui.

Illud etiam fortasse aliquem moueat, si animalia noxia 
 uiuos homines aut poenaliter laedunt aut salubriter exercent 
 aut utiliter probant aut ignoranter docent, cur in escas suas 
 dilacerant etiam corpora hominum mortuorum. quasi uero

 
 
 
 quidquam intersit ad nostram utilitatem, ista caro iam exanimis 
 in naturae profunda secreta per quos transitus eat, 
 unde mirabili omnipotentia creatoris reformanda rursus eruatur. 
 quamquam et hinc fiat quaedam prudentibus admonitio, ut 
 se ita commendent fideli creatori omnia, maxima et minima, 
 occulto nutu administranti, cui nostri etiam capilli numerati 
 sunt, ne propter inanes curas exanimatorum corporum suorum 
 ulla genera mortium perhorrescant, sed piae fortitudinis neruos 
 ad omnia praeparare non dubitent.

Talis etiam quaestio de spinis et tribulis solet oboriri 
 et de quibusdam lignis infructuosis, uel cur uel quando creata 
 sint, cum deus dixerit: producat terra herbam pabuli 
 seminantem semen et lignum fructiferum faciens 
 fructum. sed qui ita mouentur, non intellegunt saltem de 
 usitatis formulis humani iuris, quemadmodum appelletur ususfructus.. 
 utilitas enim quaedam fruentium in fructus nomine 
 consideratur. quantae autem sint utilitates, siue manifestae 
 siue occultae, omnium, quae terra gignens radicitus alit, et 
 ipsi quaedam intueantur et ab expertis cetera inquirant. 
 
 Et de spinis quidem ac tribulis absolutior potest esse 
 responsio, quia post peccatum dictum est homini de terra: 
 spinas et tribulos pariet tibi. nec tamen facile dicendum 
 est tunc coepisse ista oriri ex terra. fortassis enim quoniam 
 in ipsis quoque generibus seminum multae reperiuntur

 

 

 
 
 
 utilitates, poterant habere locum suum sine ulla poena hominis. 
 sed ut in agris, in quibus iam poenaliter laborabat, etiam 
 ista nascerentur, hoc ad cumulum poenae ualere credi potest, 
 cum possent alibi nasci uel ad auium pecorumque pastus 
 uel ad ipsorum hominum aliquos usus. quamquam et ille 
 sensus non abhorret ab his uerbis, quo ita intellegitur dictum: 
 spinas et tribulos pariet tibi, ut haec etiam antea terra 
 pariens non tamen homini pareret ad laborem, sed cuiusque 
 modi animalibus conuenientem cibum — sunt enim, quae his 
 generibus, et mollioribus et aridioribus, commode suauiterque 
 uescantur — tunc autem coeperit ista homini parere ad 
 aerumnosum negotium, cum post peccatum coepit in terra 
 laborare, non quod aliis locis haec antea nascerentur et postea 
 in agris, quos homo ad capiendas fruges coleret, sed et prius 
 et postea in isdem locis, prius tamen non homini, post autem 
 homini, ut hoc significetur, quod additum est: tibi, quia non 
 est dictum: spinas et tribulos pariet, sed: pariet tibi, id 
 est, ut tibi iam ista nasci incipiant ad laborem, quae ad 
 pastum tantummodo aliis animalibus antea nascebantur.

Et dixit deus: faciamus hominem ad imaginem 
 et similitudinem nostram; et dominetur piscium maris 
 et uolatilium caeli et omnium pecorum et omnis 
 terrae et omnium reptilium repentium super terram. 
 et fecit deus hominem, ad imaginem dei fecit eum: 
 . masculum et feminam fecit eos. et benedixit eos deus 
 dicens: crescite et multiplicamini et inplete terram 
 et dominamini eius et principamini piscium maris

 

 
 
 
 et uolatilium caeli et omnium pecorum et omnis 
 terrae et omnium reptilium repentium super terram. 
 et dixit deus: ecce dedi uobis omne pabulum seminale 
 seminans semen, quod est super omnem terram, 
 et omne lignum, quod habet in se fructum seminis ■ 
 seminalis — uobis erit ad escam et omnibus bestiis 
 terrae et omnibus uolatilibus caeli et omni reptili 
 repenti super terram, quodhabetin se spiritum uitae - et 
 omne pabulum uiride in escam. et factum est sic. 
 et uidit deus omnia, quae fecit, et ecce bona ualde. 
 et facta est uespera, et factum est mane dies sextus. 
 etiam atque etiam de natura hominis post erit uberior considerandi 
 et diligentius disserendi locus. nunc tamen, ut opera 
 sex dierum nostra inquisitio pertractatioque concludat, hoc 
 primum breuiter dicimus non indifferenter accipiendum, quod 
 in aliis operibus dicitur: dixit deus: fiat, hic autem: 
 dixit deus: faciamus hominem ad imaginem et similitudinem 
 nostram, ad insinuandam scilicet, ut ita dicam, 
 pluralitatem personarum propter patrem et filium et spiritum 
 sanctum. quam tamen deitatis unitatem intellegendam statim 
 admonet dicens: et fecit deus hominem ad imaginem 
 dei, non quasi pater ad imaginem filii aut filius ad imaginem 
 patris — alioquin non uere dictum est: ad imaginem 
 nostram, si ad patris solius aut ad filii solius imaginem 
 factus est homo — sed ita dictum: fecit deus ad imaginem 
 dei, tamquam diceretur: fecit deus ad imaginem suam. 
 cum autem nunc dicitur: ad imaginem dei, cum superius 
 dictum sit: ad imaginem nostram, significatur, quod non 
 id agat illa pluralitas personarum, ut plures deos uel dicamus

 
 
 
 uel credamus uel intellegamus, sed patrem et filium et spiritum 
 sanctum — propter quam trinitatem dictum est: ad 
 imaginem nostram — unum deum accipiamus, propter 
 quod dictum est: ad imaginem dei.

Hic etiam illud non est praetereundum, quia, cum 
 dixisset: ad imaginem nostram, statim subiunxit: et habeat 
 potestatem piscium maris et uolatilium caeli et ceterorum 
 animalium rationis expertium, ut uidelicet intellegamus 
 in eo factum hominem ad imaginem dei, in quo inrationalibus 
 animantibus antecellit. id autem est ipsa ratio uel mens uel 
 intellegentia uel si quo alio uocabulo commodius appellatur. 
 unde et apostolus dicit: renouamini in spiritu mentis 
 uestrae et induite nouum hominem, qui renouatur 
 in agnitionem dei secundum imaginem eius, qui 
 creauit eum, satis ostendens, ubi sit homo creatus ad imaginem 
 dei, quia non corporis liniamentis, sed forma quadam 
 intellegibili mentis inluminatae. 
 
 Ac per hoc, sicut in illa prima luce, si eo nomine recte 
 intellegitur facta lux intellectualis particeps aeternae atque 
 incommutabilis sapientiae dei, non dictum est: et sic est 
 factum, ut deinde repeteretur: et fecit deus, quia, sicut iam, 
 quantum potuimus, disseruimus, non fiebat cognitio aliqua 
 uerbi dei in prima creatura, ut post eam cognitionem inferius 
 crearetur, quod in eo uerbo creabatur, sed ipsa primo creabatur 
 lux, in qua fieret cognitio uerbi dei, per quod creabatur, 
 atque ipsa cognitio illi esset ab informitate sua conuerti ad 
 formantem deum et creari atque formari, postea uero in 
 ceteris creaturis dicitur: et sic est factum, ubi significatur

 

 
 
 
 in illa luce, hoc est in intellectuali creatura, prius facta uerbi 
 cognitio, ac deinde, cum dicitur: et fecit deus, ipsius creaturae 
 genus fieri demonstratur, quod in uerbo dei dictum 
 erat, ut fieret: hoc et in hominis conditione seruatur; dixit 
 enim deus: faciamus hominem ad imaginem et similitudinem 
 nostram et cetera. ac deinde non dicitur: et sic 
 est factum, sed iam subinfertur: et fecit deus hominem 
 ad imaginem dei, quia et ipsa natura scilicet intellectualis 
 est sicut illa lux, et propterea hoc est ei fieri, quod est 
 agnoscere uerbum dei, per quod fit. 
 
 
 Nam si diceretur: et sic est factum, et postea subinferretur: 
 et fecit deus, quasi primo factum intellegeretur 
 in cognitione rationalis creaturae ac deinde in aliqua creatura, 
 quae rationalis non esset; quia uero et ista rationalis creatura 
 est, et ipsa eadem agnitione perfecta est. sicut enim post 
 lapsum peccati homo in agnitione dei renouatur secundum 
 imaginem eius, qui creauit eum, ita in ipsa agnitione creatus 
 est, antequam delicto ueterasceret, unde rursus in eadem 
 agnitione renouaretur. quae autem non in ea cognitione creata 
 sunt, quia siue corpora siue inrationales animae creabantur, 
 primo facta est in creatura intellectuali cognitio eorum a 
 uerbo, quo dictum est, ut fierent, propter quam cognitionem 
 primo dicebatur: et sic est factum, ut ostenderetur facta 
 ipsa cognitio in ea natura, quae hoc in uerbo dei ante cognoscere 
 poterat; ac deinde fiebant ipsae corporales et inrationales 
 creaturae, propter quod deinceps addebatur: et fecit deus.

Quomodo autem inmortalis factus sit homo et acceperit 
 ad escam cum aliis animalibus herbam pabuli ferentem semen 
 et lignum fructiferum et herbam uiridem, difficile est dicere. 
 si enim peccato mortalis effectus est, utique ante peccatum 
 non indigebat talibus cibis. neque enim posset corpus illud 
 fame corrumpi. nam illud, quod dictum est: crescite et 
 multiplicamini et inplete terram, quamquam nisi per 
 concubitum maris et feminae fieri non posse uideatur — unde 
 hinc quoque mortalium corporum existit indicium — potest 
 tamen dici alium modum esse potuisse in corporibus inmortalibus, 
 ut solo pietatis adfectu nulla corruptionis concupiscentia 
 filii nascerentur, nec mortuis parentibus successuri 
 nec ipsi morituri, donec terra inmortalibus hominibus inpleretur, 
 ac sic instituto iusto et sancto populo, qualem post 
 resurrectionem futurum credimus, nascendi etiam modus fieret: 
 potest quidem dici et, quomodo dicatur, alia consideratio est; 
 sed non etiam hoc quisquam dicere audebit ciborum indigentiam, 
 quibus reficiantur, nisi mortalibus corporibus esse posse.

Nonnulli autem etiam hoc suspicati sunt tunc interiorem 
 hominem factum, corpus autem hominis postea, cum ait scriptura: 
 et finxit deus hominem de limo terrae, ut, quod 
 dictum est: fecit, ad spiritum pertineat, quod autem: finxit, 
 ad corpus, nec adtenderunt masculum et feminam nonnisi 
 secundum corpus fieri potuisse. licet enim subtilissime disseratur 
 ipsam mentem hominis, in qua factus est ad imaginem 
 dei, quandam scilicet rationalem uitam, distribui in aeternae 
 contemplationis ueritatem et in rerum temporalium

 
 
 
 administrationem, atque ita fieri quasi masculum et feminam illa 
 parte consulente, hac obtemperante: in hac tamen distributione 
 non recte dicitur imago dei, nisi illud, quod inhaeret contemplandae 
 incommutabili ueritati. in cuius rei figura Paulus 
 apostolus uirum tantum dicit imaginem et gloriam dei; mulier 
 autem, inquit, gloria uiri est itaque quamuis hoc in 
 duobus hominibus diuersi sexus exterius secundum corpus 
 figuratum sit, quod etiam in una hominis interius mente 
 intellegitur, tamen et femina, quia corpore femina est, renouatur 
 etiam ipsa in spiritu mentis suae in agnitionem dei 
 secundum imaginem eius, qui creauit, ubi non est masculus 
 et femina. sicut enim ab hac gratia renouationis et reformatione 
 imaginis dei non separantur feminae, quamuis in sexu, 
 corporis earum aliud figuratum sit, secundum quod uir solus 
 dicitur esse imago et gloria dei, sic et in ipsa prima conditione 
 hominis secundum id, quod et femina homo erat, habebat 
 utique mentem suam eandemque rationalem, secundum quam 
 ipsa quoque facta est ad imaginem dei. sed propter unitatem 
 coniunctionis, fecit deus, inquit, hominem ad imaginem 
 dei. ac ne quisquam putaret solum spiritum hominis factum, 
 quamuis secundum solum spiritum fieret ad imaginem dei, 
 fecit illum, inquit, masculum et feminam fecit illos, 
 ut iam etiam corpus factum intellegatur. rursus ne quisquam 
 arbitraretur ita factum, ut in homine singulari uterque sexus 
 exprimeretur, sicut interdum nascuntur, quos androgynos

 

 
 
 
 uocant, ostendit se singularem numerum propter coniunctionis 
 unitatem posuisse et quod de uiro mulier facta est, sicut 
 postea manifestabitur, cum id, quod hic breuiter dictum est, 
 diligentius coeperit explicari; et ideo pluralem numerum continuo 
 subiecit dicens: fecit eos et benedixit eos. sed, ut 
 iam dixi, diligentius in consequenti scriptura de hominis 
 creatione requiremus.

Nunc aduertendum est, quod, posteaquam dixit: et sic 
 est factum, statim subiecit: et uidit deus omnia, quae 
 fecit, et ecce bona ualde, ubi intellegitur potestas et 
 facultas ipsa data naturae humanae sumendi ad escam pabulum 
 agri et fructus ligni. ad hoc enim intulit: et sic est factum, 
 quod ab illo loco inchoauerat, ubi ait: et dixit deus: ecce 
 dedi uobis pabulum seminale et cetera. nam si ad omnia, 
 quae supra dicta sunt, rettulerimus, quod ait: et sic est 
 factum, consequens erit, ut fateamur etiam creuisse illos 
 iam et multiplicatos inpleuisse terram in eodem sexto die, 
 quod eadem scriptura testante post multos annos factum inuenimus. 
 quapropter, cum data esset facultas haec edendi, et 
 hoc deo dicente homo cognouisset, dicitur: et sic est factum, 
 in hoc utique, quod deo dicente homo cognouit. nam si id 
 etiam tunc egisset, id est in escam illa, quae data sunt, 
 etiam uescendo adsumsisset, seruaretur illa consuetudo scripturae, 
 ut, posteaquam dictum est: et sic est factum, quod 
 ad exprimendam praecedentem cognitionem pertinet, deinde 
 inferretur etiam ipsa operatio ac diceretur: et acceperunt et

 
 
 
 ederunt. poterat enim ita dici, etiamsi non rursus nominaretur 
 deus, sicut illo loco, posteaquam dictum est: congregetur 
 aqua, quae est sub caelo, in congregationem unam, 
 et adpareat arida, subinfertur: et sic est factum, ac 
 deinde non dicitur: et fecit deus, sed tamen ita repetitur: 
 et congregata est aqua in congregationem suam et 
 cetera.

Quod autem non singillatim ut in ceteris etiam de 
 humana creatura dixit: et uidit deus, quia bonum est, 
 sed post hominem factum datamque illi potestatem uel dominandi 
 uel edendi subintulit de omnibus: et uidit deus 
 omnia, quae fecit, et ecce bona ualde, merito quaeri 
 potest. potuit enim primo reddi homini singillatim, quod 
 singillatim ceteris, quae antea facta sunt, redditum est, tum 
 demum de omnibus dici, quae fecit deus, ecce bona ualde. 
 an forte, quia sexto die perficiuntur omnia, propterea de 
 omnibus dicendum fuit: uidit deus omnia, quae fecit, et 
 ecce bona ualde, non singillatim de his, quae ipso die 
 facta sunt ? cur ergo de pecoribus et bestiis et reptilibus 
 terrae dictum est, quae ad eundem diem sextum pertinent ? 
 nisi forte illa et singillatim in suo genere et cum ceteris uniuersaliter 
 dici bona meruerunt, et homo factus ad imaginem 
 dei nonnisi cum ceteris hoc dici meruit. an quia perfectus 
 nondum erat, quia nondum erat in paradiso constitutus? quasi 
 uero, posteaquam ibi constitutus est, dictum sit, quod hic 
 praetermissum est. 
 
 Quid ergo dicemus ? an, quia praesciebat deus hominem

 

 
 
 
 peccaturum nec in suae imaginis perfectione mansurum, non 
 singillatim, sed cum ceteris eum dicere uoluit bonum, uelut 
 intimans, quid esset futurum ? quia, cum ea, quae facta sunt, 
 in eo, quod facta sunt, quantum acceperunt, manent, sicut 
 uel illa, quae non peccauerunt, uel illa, quae peccare non 
 possunt, et singula bona et in uniuerso omnia ualde bona 
 sunt. non enim frustra est additum: ualde, quia et corporis 
 membra, si etiam singula pulchra sunt, multo sunt tamen 
 in uniuersi corporis conpage omnia pulchriora; quia oculum, 
 uerbi gratia, placitum atque laudatum, tamen, si separatum 
 a corpore uideremus, non diceremus tam pulchrum quam in 
 illa conexione membrorum, cum loco suo positus in uniuerso 
 corpore cerneretur. ea uero, quae peccando amittunt decus 
 proprium, nullo modo tamen efficiunt, ut non etiam ipsa 
 recte ordinata cum toto atque uniuerso bona sint. homo igitur 
 ante peccatum et in suo genere utique bonus erat; sed scriptura 
 praetermisit hoc dicere, ut illud potius diceret, quod 
 futurum aliquid praenuntiaret. non enim falsum de illo dictum 
 est. qui enim singillatim bonus est, magis utique cum omnibus 
 bonus est. non autem, quando cum omnibus bonus est, 
 sequitur, ut etiam singillatim bonus sit. moderatum est itaque, 
 ut id diceretur, quod et in praesenti uerum esset et praescientiam 
 significaret futuri. deus enim naturarum optimus 
 conditor, peccantium uero iustissimus ordinator est, ut etiam, 
 si qua singillatim fiunt delinquendo deformia, semper tamen 
 cum eis uniuersitas pulchra sit. sed iam ea, quae sequuntur, 
 in sequenti uolumine pertractemus.

Et consummata sunt caelum et terra et omnis 
 ornatus eorum. et consummauit deus in die sexto 
 opera sua, quae fecit; et requieuit deus die septimo 
 ab omnibus operibus suis, quae fecit. et benedixit 
 . deus diem septimum et sanctificauit eum, quia in 
 ipso requieuit ab omnibus operibus suis, quae inchoauit 
 deus facere. arduum quidem atque difficillimum 
 est uiribus intentionis nostrae uoluntatem scriptoris in istis 
 sex diebus mentis uiuacitate penetrare. utrum praeterierint 
 dies illi et addito septimo nunc per uolumina temporum non 
 re, sed nomine repetantur. in toto enim tempore multi dies 
 ueniunt praeteritis similes, nullus autem idem redit. utrum 
 ergo praeterierint dies illi, an istis, qui eorum uocabulis et 
 numero censentur, in temporum ordine cotidie transcurrentibus 
 illi in ipsis rerum conditionibus maneant, ut non solum in 
 illis tribus, antequam fierent luminaria, sed etiam in reliquis 
 item tribus diei nomen intellegamus in specie rei, quae creata 
 est, noctemque eius in priuatione uel defectu uel si quo alio 
 nomine melius significatur, cum amittitur species aliqua mutatione 
 a forma ad informitatem declinante atque uergente — 
 quae mutatio in omni creatura siue possibilitate inest, etiamsi 
 desit effectu, sicut in caelestibus superioribus, siue ad inplendam 
 in infimis rebus pulchritudinem temporalem per ordinatas 
 uices quorumque mutabilium cessionibus successionibusque 
 peragitur, sicut manifestum est in rebus terrenis atque 
 mortalibus - uespera uero in omnibus perfectae conditionis

 

 
 
 
 quasi terminus quidam sit. mane autem incipientis exordium 
 — omnis enim creata natura certis suis initiis et finibus 
 continetur —: indagare difficile est. sed siue hoc siue illud 
 siue aliquid etiam tertium probabilius, quod dicatur, possit 
 inueniri, quod in progressu disputationis forsitan adparebit, 
 quemadmodum in illis diebus et nox et uespera et mane in-\' 
 tellegatur, non est tamen ab re, ut consideremus senarii numeri 
 perfectionem in ipsa interiore natura numerorum: quam mente 
 intuentes ea, quae sensibus etiam corporis adiacent, numeramus 
 numeroseque disponimus.

Inuenimus ergo senarium numerum primum esse perfectum 
 ea ratione, quod suis partibus conpleatur; sunt enim 
 et alii numeri aliis causis rationibusque perfecti. proinde 
 istum senarium ea ratione perfectum diximus, quod suis partibus 
 conpleatur, talibus dumtaxat partibus, quae multiplicatae 
 possint consummare numerum, cuius partes sunt; talis enim 
 pars numeri dici potest quota sit. nam ternarius numerus 
 potest dici pars non tantum senarii, cuius dimidia est, sed 
 omnium ampliorum, quam est ipse ternarius. nam et quaternarii 
 et quinarii pars maior ternarius est; potest enim diuidi 
 et quaternarius in tria et unum et quinarius in tria et duo. 
 et septenarii et octonarii et nouenarii et quidquid ultra est 
 numerorum pars est ternarius non maior uel dimidia, sed 
 minor. nam septenarius quoque diuidi potest in tria et quattuor 
 et octonarius in tria et quinque et nouenarius in tria 
 et sex; sed nullius horum potest dici ternarius quota sit 
 pars nisi tantum nouenarii, cuius pars tertia est sicut senarii 
 dimidia. itaque horum omnium, quos commemoraui, nullus

 

 
 
 
 consummatur ex aliquot ternariis nisi senarius et nouenarius. 
 nam ille constat ex duobus ternariis, iste autem ex tribus. 
 
 Senarius ergo numerus, ut dicere coeperam, partibus suis 
 connumeratis et in summam ductis ipse conpletur. alii namque 
 sunt numeri, quorum partes simul ductae minorem summam 
 faciunt, alii uero ampliorem; certis autem interuallorum rationibus 
 pauciores inueniuntur, qui suis partibus conpleantur, 
 quarum summa nec citra insistat nec ultra excrescat, sed ad 
 tantum occurrat, quantus est ipse numerus, cuius partes sunt. 
 horum primus senarius est. nam unius in numeris nullae 
 partes sunt. sic enim dicitur et unum in numeris, quibus 
 numeramus, ut non habeat dimidium uel aliquam partem, 
 sed uere ac pure et simpliciter unum sit. duorum autem 
 pars unum est et ea dimidia nec ulla altera. ternarius uero 
 duas habet, unam, quae dici possit quota sit — quod est 
 unum; nam tertia eius est - et aliam maiorem, quae non 
 possit dici quota sit, id est duo; nec huius ergo conputari 
 possunt partes illae. de quibus agimus, id est quae dici 
 possunt quotae sint. porro quaternarius duas habet tales: nam 
 unum quarta eius est, duo dimidia; sed ambae in summam 
 ductae, id est unum et duo simul, ternarium faciunt. non 
 quaternarium. non ergo eum conplent partes suae, quia in 
 summa minore consistunt. quinarius non habet talem nisi 
 unam, id est ipsum unum, quae quinta pars eius est; nam 
 et duo quamuis pars eius minor sit et tria maior, neutra 
 tamen earum dici potest quota pars eius sit. senarius uero 
 tres partes tales habet: sextam, tertiam, dimidiam . sexta

 
 
 
 eius unum est, tertia duo, dimidia tria. haec autem partes 
 in summam ductae, id est unum et duo et tria, simul eundem 
 consummant perficiuntque senarium. 
 
 Iam septenarius non habet talem partem nisi septimam,. 
 quod est unum, octonarius tres: octauam, quartam, dimidiam, 
 id est: unum, duo et quattuor . sed haec similiter ductae 
 septenarium faciunt infra insistentem, non ergo inplent eundem 
 octonarium. nouenarius duas habet: nonam, quod est unum, 
 et tertiam, quod est tria. haec autem simul quaternarium 
 faciunt longe nouenario minorem. denarius tres habet partes 
 tales: unum decimam, duo quintam, quinque dimidiam: qui 
 numeri simul ducti ad octonarium perueniunt, non ad denarium. 
 undenarius non habet nisi solam undecimam, sicut 
 septenarius solam septimam et quinarius solam quintam et 
 ternarius solam tertiam et binarius solam dimidiam, quod in 
 omnibus unum est. duodenarius uero partibus suis talibus 
 simul ductis non ipse consummatur, sed exceditur; ampliorem 
 quippe duodenario numerum faciunt: nam usque ad sedecim 
 perueniunt. habet enim eas quinque: duodecimam, sextam. 
 quartam, tertiam, dimidiam . nam duodecima eius unum est, 
 sexta duo, quarta tria, tertia quattuor, dimidia sex: unum 
 autem et duo et tria et quattuor et sex in summam ducta 
 sedecim faciunt. 
 
 Et ne multis morer, in infinita serie numerorum plures 
 numeri reperiuntur, qui tales partes aut non habent nisi singulas, 
 sicut ternarius et quinarius et ceteri eiusmodi, aut ita

 
 
 
 plures habent tales partes, ut in unum ductae atque in 
 summam redactae uel citra insistant, sicut est octonarius et 
 nouenarius et alii plurimi, uel ultra excedant, sicut duodecimus 
 et duodeuicesimus et multi tales. plures ergo reperiuntur 
 quilibet horum quam illi, qui perfecti uocantur, eo, 
 quod suis simul ductis talibus partibus conpleantur. nam 
 post senarium duodetricesimus inuenitur, qui similiter suis 
 partibus talibus constat; habet enim eas quinque: uicesimam 
 et octauam, quartam decimam, septimam, quartam, dimidiam; 
 id est: unum et duo et quattuor et septem et quattuordecim 
 . quae simul ductae eundem duodetricesimum conplent; 
 fiunt enim uiginti octo. et quanto magis numerorum ordo 
 procedit, tanto productioribus pro rata portione interuallis 
 reperiuntur hi numeri, qui suis talibus partibus in summam 
 redactis ad se ipsos occurrunt, dicunturque perfecti. quorum 
 enim numerorum tales partes simul ductae non inplent eosdem 
 numeros, quorum partes sunt, inperfecti nominantur; 
 quorum autem etiam excedunt, plus quam perfecti appellantur. 
 
 Perfecto ergo numero dierum, hoc est senario, perfecit deus 
 opera sua, quae fecit. ita enim scriptum est: et consummauit 
 deus in die sexto opera sua, quae fecit. magis 
 autem in istum numerum intentus fio, cum considero etiam 
 ordinem operum ipsorum. sicut enim idem numerus gradatim

 

 

 

 
 
 
 partibus suis in trigonum surgit — nam ita sequuntur unum, 
 duo, tria, ut nullus alius interponi possit, quae singulae 
 senarii partes sunt quibus constat: unum sexta, duo tertia, 
 tria dimidia — ita uno die facta est lux, duobus autem 
 sequentibus fabrica mundi huius: uno superior pars, id est 
 firmamentum, altero inferior, id est mare et terra . sed partem 
 superiorem nullis alimentorum corporalium generibus inpleuit, 
 quia non ibi erat positurus corpora tali refectione indigentia. 
 at inferiorem, quam sibi congruentibus animalibus ornaturus 
 erat, necessariis eorum indigentiae cibis ante ditauit. reliquis 
 ergo tribus diebus ea creata sunt, quae intra mundum, id 
 est intra istam uniuersitatem uisibilem ex elementis omnibus 
 factam, uisibilia suis et congruis motibus agerentur . primo 
 in firmamento luminaria, quia prius erat factum firmamentum, 
 deinde in inferiore animantia, sicut ordo ipse poscebat, uno 
 die aquarum. alio terrarum. nec quisquam ita demens est, 
 ut audeat dicere non potuisse deum facere uno die cuncta, 
 si uellet, aut, si uellet, biduo: uno die spiritalem creaturam 
 et alio die corporalem, siue uno die caelum cum omnibus 
 pertinentibus et alio terram cum omnibus. quae in ea sunt . 
 et omnino quando uellet et quamdiu uellet et quomodo uellet. 
 quis est, qui dicat uoluntati eius aliquid potuisse resistere?

Quapropter, cum eum legimus sex diebus omnia perfecisse 
 et senarium numerum considerantes inuenimus esse 
 perfectum, atque ita creaturarum ordinem currere, ut etiam 
 ipsarum partium, quibus iste numerus perficitur, adpareat 
 quasi gradata distinctio, ueniat etiam illud in mentem, quod

 
 
 
 alio loco scripturarum ei dicitur: omnia in mensura et 
 numero et pondere disposuisti, atque ita cogitet anima, 
 quae potest. inuocato in auxilium deo et inpertiente atque. 
 inspirante uires, utrum haec tria, mensura, numerus, pondus, 
 in quibus deum disposuisse omnia scriptum est, erant alicubi, 
 antequam crearetur uniuersa natura, an etiam ipsa creata 
 sunt. et, si erant antea, ubi erant. neque enim ante creaturam 
 erat aliquid nisi creator. in ipso ergo erant. sed quomodo? 
 nam et ista. quae creata sunt, in ipso esse legimus . an illa 
 sicut ipse, ista uero sicut in illo, a quo reguntur et guber-_ 
 nantur? et quomodo illa ipse? neque enim deus mensura est 
 aut numerus aut pondus aut ista omnia. an secundum id, 
 quod nouimus mensuram in his, quae metimur, et numerum 
 in his, quae numeramus, et pondus in his, quae adpendimus, 
 non est deus ista? secundum id uero, quod mensura omni 
 rei modum praefigit et numerus omni rei speciem praebet 
 et pondus omnem rem ad quietem ac stabilitatem trahit, ille 
 primitus et ueraciter et singulariter ista est, qui terminat 
 omnia et format omnia et ordinat omnia, nihilque aliud dictum 
 intellegitur, quomodo per cor et linguam humanam potuit: 
 omnia in mensura et numero et pondere disposuisti, 
 nisi: omnia in te disposuisti? 
 
 Magnum est paucisque concessum excedere omnia, quae 
 metiri possunt, ut uideatur mensura sine mensura, excedere 
 omnia, quae numerari possunt, ut uideatur numerus sine 
 numero, excedere omnia, quae pendi possunt, ut uideatur 
 pondus sine pondere.

Neque enim mensura et numerus et pondus in lapidibus 
 tantummodo et lignis atque eiusmodi molibus et quantiscumque 
 corporalibus uel terrestribus uel caelestibus animaduerti 
 et cogitari potest. est autem mensura aliquid agendi, 
 ne sit inreuocabilis et inmoderata progressio; et est numerus 
 et adfectionum animi et uirtutum, quo ab stultitiae deformitate 
 ad sapientiae formam decusque conligitur; et est pondus 
 uoluntatis et amoris, ubi adparet, quanti quidque in adpetendo, 
 fugiendo, praeponendo postponendoque pendatur . at haec 
 animorum atque mentium et mensura alia mensura cohibetur, 
 et numerus alio numero formatur, et pondus alio pondere 
 rapitur. mensura autem sine mensura est, cui aequatur quod 
 de illa est, nec alicunde ipsa est; numerus sine numero est, 
 quo formantur omnia, nec formatur ipse; pondus sine pondere 
 est, quo referuntur, ut quiescant, quorum quies purum gaudium 
 est, nec illud iam refertur ad aliud. 
 
 Sed nomina mensurae et numeri et ponderis quisquis nonnisi 
 uisibiliter nouit, seruiliter nouit. transcendat itaque omne, 
 quod ita nouit, aut si nondum potest, nec ipsis nominibus 
 haereat, de quibus cogitare nisi sordide non potest. tanto 
 enim magis cuique ista in superioribus cara sunt, quanto ipse 
 minus est in inferioribus caro. quodsi non uult aliquis ea 
 uocabula, quae in rebus infirmis et abiectissimis didicit, transferre 
 ad illa sublimia, quibus intuendis mentem serenare 
 conatur, non est urgendus, ut faciat. dum enim hoc

 
 
 
 intellegatur, quod intellegendum est, non magnopere curandum est. 
 quid uocetur. scire oportet tamen, cuiusmodi similitudo est 
 inferiorum ad superiora. non enim aliter recte hinc illuc ratio 
 tendit et nititur. 
 
 Jam uero si quisquam dicit creatam esse mensuram et 
 numerum et pondus, in quibus deum omnia disposuisse 
 scriptura testatur, si in illis omnia disposuit, eadem ipsa ubi 
 disposuit? si in aliis, quomodo ergo in ipsis omnia, quando 
 ipsa in aliis? non itaque dubitandum est illa esse extra ea, 
 quae disposita sunt, in quibus omnia disposita sunt

An forte putabimus ita dictum esse: omnia in mensura 
 et numero et pondere disposuisti, ac si diceretur: 
 omnia sic disposuisti, ut haberent mensuram et numerum 
 et pondus? quia et, si diceretur: omnia corpora in coloribus 
 disposuisti, non hinc esset consequens, ut ipsa dei 
 sapientia, per quam facta sunt omnia, colores in se prius 
 habuisse intellegeretur, in quibus faceret corpora, sed ita 
 acciperetur: omnia corpora in coloribus disposuisti, ac si diceretur: 
 omnia corpora sic disposuisti, ut haberent colores. 
 quasi uero a creatore deo disposita in coloribus corpora, id 
 est ita disposita, ut colorata essent, possit aliter intellegi, 
 nisi aliqua ratio colorum singulis corporum generibus distribuendorum 
 in ipsa disponentis sapientia non defuisse intellegatur, 
 etsi color ibi non appellatur. hoc est enim, quod dixi, 
 dum res conceditur, non esse de uocabulis laborandum. 
 Faciamus ergo ita dictum esse: omnia in mensura et

 

 
 
 
 numero et pondere disposuisti, tamquam dictum esset 
 ita disposita, ut haberent proprias mensuras suas et proprios 
 numeros et proprium pondus, quae in eis pro sui cuiusque 
 generis mutabilitate mutarentur, augmentis et diminutionibus, 
 multitudine et paucitate, leuitate et grauitate secundum 
 dispositionem dei: numquid, sicut ista mutantur, ita ipsum 
 dei consilium, in quo ea disposuit, mutabile dicimus? auerterit 
 ipse tantam dementiam!

Cum ergo haec ita disponerentur, ut haberent mensuras 
 et numeros et pondera sua, ubi ea cernebat ipse disponens? 
 neque enim extra se ipsum, sicut cernimus oculis corpora, 
 quae utique nondum erant, cum disponerentur, ut fierent. 
 nec ita intra se ipsum ista cernebat, sicut cernimus animo 
 phantasias corporum, quae non praesto sunt oculis, sed ea, 
 quae uidimus, uel ex eis, quae uidimus, imaginando cogitamus. 
 quo ergo modo ista cernebat, ut ita disponeret? quo, nisi eo, 
 quo solus potest? 
 
 Uerum tamen nos mortales et peccatores, quorum animas 
 adgrauant corpora corruptibilia et quorum sensum multa 
 cogitantem terrena deprimit habitatio — quamquam, et si 
 corda mundissima et mentes simplicissimas gereremus sanctisque 
 angelis iam essemus aequales, non utique nobis ita nota 
 esset diuina substantia sicut ipsa sibi —

tamen istam senarii 
 numeri perfectionem nec extra nos ipsos cernimus, sicut oculis 
 corpora, nec ita intra nosmet ipsos, quemadmodum corporum

 

 
 
 
 phantasias et uisibilium imagines rerum, sed alio quodam 
 longe differenti modo. quamuis enim se obiectent mentis 
 aspectui quasi corpusculorum quaedam simulacra, cum senarii 
 numeri conpositio uel ordo uel partitio cogitatur, tamen ualidior 
 et praepotentior desuper ratio non eis adnuit interiusque 
 uim numeri contuetur: per quem contuitum fidenter dicit id, 
 quod dicitur unum in numeris, in nullas partes diuidi posse, 
 nulla autem corpora nisi in partes innumerabiles diuidi, et 
 facilius caelum et terram transire, quae secundum senarium 
 numerum fabricata sunt, quam effici posse, ut senarius numerus 
 non suis partibus conpleatur. gratias itaque creatori semper 
 agat animus humanus, a quo ita creatus est, ut hoc possit 
 uidere, quod auium nulla, nulla bestiarum, quae tamen nobiscum 
 uident et caelum et terram et luminaria et mare et 
 aridam et omnia, quae in eis sunt. 
 
 
 Quamobrem non possumus dicere propterea senarium numerum 
 esse perfectum, quia sex diebus perfecit deus omnia 
 opera sua, sed propterea deum sex diebus perfecisse opera 
 sua, quia senarius numerus perfectus est. itaque, etiamsi ista 
 non essent, perfectus ille esset; nisi autem ille perfectus 
 esset, ista secundum eum perfecta non fierent.

Iam uero, quod scriptum est requieuisse deum in die 
 septimo ab omnibus operibus suis, quae fecit, et ideo eundem 
 diem benedixisse et sanctificasse, quia in ipso requieuit ab 
 omnibus operibus suis, ut, quomodo possumus, quantum ab 
 ipso adiuti fuerimus, intellectu conemur adtingere, prius de 
 hoc carnales hominum suspiciones a nostris mentibus abigamus. 
 numquid enim dici uel credi fas est deum laborasse 
 in operando, cum ea, quae supra scripta sunt, condidit, quando

 
 
 
 dicebat, et fiebant? ita quippe nec homo laborat, si aliquid 
 faciendum, mox ut dixerit, fiat. quamuis enim humana uerba 
 sonis adminiculata ita proferantur, ut sermo diuturnus fatiget, 
 tamen, cum tam pauca sunt, quam pauca legimus in eo, quod 
 scriptum est, cum deus dixit: fiat lux, fiat firmamentum 
 et cetera usque in finem operum, quae sexto die consummauit, 
 nimis absurdi deliramenti est istum uel hominis, nedum dei, 
 laborem putare. 
 
 An forte quis dixerit dicendo quidem, ut fierent, quae 
 continuo facta sunt, deum non laborasse, sed forte cogitando, 
 quid fieri debuisset, qua cura uelut liberatus rerum perfectione 
 requieuerit et eo merito diem, quo primum factus est, ab 
 hac animi intentione securus benedicere et sanctificare uoluerit? 
 quodsi haec sapere multum desipere est — rerum enim 
 condendarum tam facultas quam facilitas inconparabilis et 
 9 ineffabilis est apud deum — quid restat, ut intellegamus, 
 nisi forte creaturae rationali, in qua et hominem creauit, in 
 se ipso requiem praebuisse post eius perfectionem per donum 
 spiritus sancti, per quem diffunditur caritas in cordibus nostris, 
 ut illuc feramur adpetitu desiderii, quo cum uenerimus requiescamus, 
 id est nihil amplius requiramus? sicut enim recte 
 dicitur deus facere, quidquid ipso in nobis operante fecerimus, 
 ita recte dicitur deus requiescere, cum eius munere requiescimus. 
 
 Hoc quidem recte intellegimus, quia et uerum est et non 
 magnae intentionis indiget, ut uideamus ita dici requiescere

 

 
 
 
 deum, cum requiescere nos facit, sicut dicitur cognoscere, 
 cum efficit, ut cognoscamus. neque enim deus temporaliter 
 cognoscit, quod ante non nouerat, et tamen dicit Abrahae: 
 nunc cognoui, quoniam times deum: ubi quid aliud 
 accipimus, nisi: nunc feci, ut cognosceres? his locutionum 
 modis. cum ea, quae non accidunt deo, tamquam illi accidant 
 loquimur, eum facere agnoscimus, ut nobis accidant, ea dumtaxat, 
 quae laudabilia sunt, et haec quantum scripturarum 
 usus admittit. neque enim temere nos aliquid de deo tale 
 dicere debemus, quod in scriptura eius non legimus.

Ex hoc locutionis modo arbitror dictum illud ab apostolo: 
 nolite contristare spiritum sanctum dei, in quo 
 signati estis in die redemtionis. neque enim ipsa spiritus 
 sancti, qua est quidquid ipse est, substantia contristari 
 potest, cum habeat aeternam atque incommutabilem beatitudinem 
 magisque sit ipsa aeterna incommutabilis beatitudo. 
 sed quia ita in sanctis habitat, ut eos inpleat caritate, qua 
 necesse est, ut homines ex tempore gaudeant prouectu fidelium 
 et bonis operibus, et ideo necesse est etiam contristentur 
 lapsu uel peccatis eorum, de quorum fide ac pietate gaudebant 
 — quae tristitia laudabilis est, quia uenit ex dilectione, quam 
 spiritus sanctus infundit - propterea ipse spiritus dicitur contristari 
 ab eis, qui sic agunt, ut eorum factis contristentur 
 sancti, non ob aliud, nisi quia spiritum sanctum habent: quo 
 dono tam boni sunt, ut eos mali maestificent, hi maxime,

 

 
 
 
 quos bonos fuisse siue nouerunt siue crediderunt. quae profecto 
 tristitia non solum non culpanda, uerum etiam praecipue 
 laudanda ac praedicanda est. 
 
 Hoc genere locutionis rursum idem apostolus mirabiliter • 
 usus est, ubi ait: nunc autem cognoscentes deum, immo 
 cogniti a deo. neque enim tunc eos cognouerat deus, praecognitos 
 uidelicet ante constitutionem mundi; sed quia tunc 
 eum ipsi illius munere. non suo merito uel facultate cognouerant, 
 maluit tropice loqui, ut tunc ab illo cognitos diceret, 
 cum eis cognoscendum se praestitit, et uerbum corrigere, 
 quasi hoc minus recte dixerit, quod proprie dixerat, quam 
 sinere, ut hoc sibi adrogarent se potuisse, quod eis posse 
 ille donauerat.

Hic ergo intellectus in eo, quod positum est requieuisse 
 deum ab omnibus operibus suis, quae fecit bona ualde, quia 
 ipse nos facit requiescere, cum bona opera fecerimus, quibusdam 
 forte suffecerit; sed nos huius sententiae scripturarum 
 consideratione suscepta urguemur quaerere, quonam modo et 
 ipse requiescere potuerit, quamuis requie sua nobis insinuata 
 sperare admonuerit in se requiem nostram futuram. sicut 
 . enim ipse fecit caelum et terram et ea, quae in eis sunt, et 
 omnia sexto die consummauit, nec in eis aliquid dici potest 
 nos creasse illo donante, ut crearemus, et ideo dictum esse: 
 consummauit deus in die sexto opera sua, quae fecit. 
 quia, ut a nobis consummarentur, ipse praestitit: ita et quod 
 dictum est: requieuit deus in die septimo ab omnibus 
 operibus suis, quae fecit, non utique nostram requiem.

 

 
 
 
 quam concedente ipso adepturi sumus, sed ipsius primitus 
 intellegere debemus, qua in septimo die requieuit consummatis 
 operibus, ut prius omnia, quae scripta sunt, facta monstrentur 
 et deinde, si opus est, etiam aliquid significasse doceantur. 
 recte quippe dicitur, sicut deus post opera sua bona requieuit, 
 ita et nos post opera nostra bona requieturos: sed ob hoc 
 etiam recte flagitatur. ut, quemadmodum disputatum est de 
 operibus dei, quae ipsius esse satis adparet, ita de requie dei 
 satis disseratur, quae proprie ipsius demonstratur.

Quapropter iustissima ratione conpellimur indagare, si 
 ualeamus, atque eloqui, quomodo utrumque sit uerum, et 
 quod hic scriptum est in septimo die requieuisse deum ab 
 omnibus operibus suis, quae fecit, et quod in euangelio dicit 
 ipse. per quem facta sunt omnia. pater meus usque modo 
 operatur, et ego operor. eis enim hoc respondit, qui 
 propter requiem dei scripturae huius auctoritate antiquitus 
 commendatam sabbatum ab eo non obseruari querebantur. 
 et dici quidem probabiliter potest obseruandum sabbatum 
 Iudaeis fuisse praeceptum in umbra futuri, quae spiritalem 
 requiem figuraret, quam deus exemplo huius quietis suae 
 fidelibus bona opera facientibus arcana significatione pollicebatur. 
 cuius quietis et dominus Iesus Christus, qui nonnisi 
 quando uoluit passus est, etiam sepultura sua mysterium 
 confirmauit. ipso quippe die sabbati requieuit in sepulcro 
 eumque totum diem habuit sanctae cuiusdam uacationis, 
 posteaquam sexto die, id est parasceue, quam dicunt sextam

 

 
 
 
 sabbati, consummauit omnia opera sua, cum de illo quae 
 scripta sunt in ipso crucis patibulo conplerentur. nam et hoc 
 uerbo usus est quando ait: consummatum est; et inclinato 
 capite tradidit spiritum. quid ergo mirum, si deus 
 istum diem, quo erat Christus in sepultura quieturus, uolens 
 etiam hoc modo praenuntiare ab operibus suis in uno die 
 requieuit, deinceps operaturus ordinem saeculorum, ut et illud 
 uerum diceretur: pater meus usque nunc operatur?

Potest etiam intellegi deum requieuisse a condendis 
 generibus creaturae, quia ultra iam non condidit aliqua genera 
 noua, deinceps autem usque nunc et ultra operari eorundem 
 generum administrationem, quae tunc instituta sunt, non ut 
 ipso saltem die septimo potentia eius a caeli et terrae 
 omniumque rerum quas condiderat gubernatione cessaret, 
 alioquin continuo dilaberentur. creatoris namque potentia et 
 omnipotentis atque omnitenentis uirtus causa subsistendi est 
 omni creaturae: quae uirtus ab eis, quae creata sunt, regendis 
 si aliquando cessaret, simul et illorum cessaret species omnisque 
 natura concideret. neque enim, sicut structor aedium, 
 cum fabricauerit, abscedit, atque illo cessante atque abscedente 
 stat opus eius, ita mundus uel ictu oculi stare poterit, 
 si ei deus regimen sui subtraxerit. 
 
 Proinde et quod dominus ait: pater meus usque modo 
 operatur, continuationem quandam operis eius, qua uniuersam 
 creaturam continet atque administrat, ostendit. aliter enim 
 posset intellegi, si diceret: et nunc operatur, ubi non esset 
 necesse, ut operis continuationem acciperemus, aliter autem

 

 
 
 
 cogit intellegi, cum ait: usque nunc, ex illo scilicet, quo 
 cuncta cum conderet operatus est. et quod scriptum est de 
 sapientia eius: pertingit a fine usque ad finem fortiter 
 et disponit omnia suauiter, de qua item scriptum est, 
 quod motus eius agilior celeriorque sit omnibus motibus: 
 satis adparet recte intuentibus hunc ipsum inconparabilem et 
 ineffabilem, et si possit intellegi, stabilem motum suum rebus 
 eam praebere suauiter disponendis, quo utique subtracto, si 
 ab hac operatione cessauerit, eas continuo perituras. et illud, 
 quod ait apostolus, cum deum Atheniensibus praedicaret: in 
 illo uiuimus et mouemur et sumus, liquide cogitatum, 
 quantum humana mens ualet, adiuuat hanc sententiam, qua 
 credimus et dicimus deum in his, quae creauit, indesinenter 
 operari. neque enim tamquam substantia eius sic in illo 
 sumus, quemadmodum dictum est, quod habeat uitam in 
 semet ipso, sed utique, cum aliud sumus quam ipse, non ob 
 aliud in illo sumus, nisi quia id operatur, et hoc est opus 
 eius, quo continet omnia et quo eius sapientia pertendit 
 a fine usque ad finem fortiter et disponit omnia 
 suauiter, per quam dispositionem in illo uiuimus et 
 mouemur et sumus. unde conligitur, quod, si hoc opus 
 suum rebus subtraxerit, nec uiuemus nec mouebimur nec 
 erimus. claret igitur ne uno quidem die cessasse deum ab 
 opere regendi, quae creauit, ne motus suos naturales, quibus 
 aguntur atque uegetantur, ut omnino naturae sint et in eo, 
 quod sunt, pro suo quaeque genere maneant, ilico amitterent

 

 
 
 
 et esse aliquid omnino desinerent, si eis subtraheretur motus 
 ille sapientiae dei, quo disponit omnia suauiter. quapropter 
 sic accipimus deum requieuisse ab omnibus operibus suis, 
 quae fecit, ut iam nouam naturam ulterius nullam conderet, 
 non ut ea, quae condiderat, continere et gubernare cessaret. 
 unde et illud uerum est, quod septimo die requieuit 
 deus, et illud, quod usque nunc operatur.

Et opera quidem eius bona uidemus, quietem uero eius 
 post bona opera nostra uidebimus. ob quam significandam 
 mandauit Hebraeo populo unum diem obseruandum: quod 
 tam carnaliter agebant, ut eo die dominum saluatorem nostrum 
 uidentes operari criminarentur, ac sic eis de opere patris 
 rectissime responderet, cum quo et ipse operabatur aequaliter 
 non solum creaturae uniuersae administrationem, sed etiam 
 ipsam nostram salutem. iam uero tempore gratiae reuelatae 
 obseruatio illa sabbati, quae unius diei uacatione figurabatur, 
 ablata est ab obseruatione fidelium. in ea quippe iam gratia 
 perpetuum sabbatum obseruat, qui spe futurae quietis operatur 
 quidquid boni operatur nec in ipsis bonis operibus suis quasi 
 habens bonum, quod non acceperit, gloriatur; ita enim tamquam 
 diem sabbati, hoc est dominicae cessationis in sepultura 
 suscipiens atque intellegens baptismi sacramentum quiescit a 
 pristinis operibus suis, ut iam in nouitate uitae ambulans 
 deum in se operari cognoscat, qui simul et operatur et quiescit

 

 
 
 
 et creaturae praebens congruam gubernationem et apud se 
 habens aeternam tranquillitatem.

Denique ipse nec, cum creauit, defessus nec, cum cessauit, 
 refectus est, sed nos uoluit per scripturam suam ad 
 quietis exhortari desiderium intimando nobis eam diem se 
 sanctificasse, in quo quieuit ab omnibus operibus suis. nam 
 nusquam omnium sex dierum, quibus creata sunt omnia, 
 legitur aliquid sanctificasse. nec ante ipsos sex dies, ubi 
 scriptum est: in principio fecit deus caelum et terram, 
 additum est: et sanctificauit, sed diem istum, in quo requieuit 
 ab omnibus operibus suis, quae fecit, uoluit sanctificare, tamquam 
 et apud ipsum, qui nihil in opere suo laborat, plus 
 quies quam operatio ualeat. hoc quidem in hominibus euangelium 
 nobis intimat, ubi saluator noster meliorem partem 
 dicit Mariae, quod sedens ad pedes eius requiescebat in uerbo 
 eius, quam Marthae quamuis propter obsequium, quo ei ministrabat, 
 circa multa occupatae et licet bonum opus operantis. 
 uerum hoc in deo quomodo sit uel intellegatur, difficile dictu 
 est, etiamsi cogitatu aliquantulum adtingi potest, cur deus 
 sanctificauerit diem quietis suae, qui nullum sanctificauerit 
 operis sui, nec ipsum sextum, quo et hominem fecit et cuncta 
 perfecit. ac primum ipsum requiescere dei quale sit, cuius 
 humanae mentis acies adsequi potest? quod tamen nisi esset, 
 hoc omnino ista scriptura non poneret. dicam sane, quod 
 sentio, haec duo indubitata praeloquens nec deum uelut post 
 laborem desideratumue negotii sui finem temporali quadam

 

 
 
 
 requie delectatum nec has litteras auctoritate tanta merito 
 praeminentes frustra falsoque dixisse, quod deus ab omnibus 
 operibus suis, quae fecit, in septimo die requieuerit eaque 
 causa eundem diem sanctificauerit.

Nimirum ergo, quia uitium est et infirmitas animae 
 ita suis operibus delectari, ut potius in eis quam in se 
 requiescat ab eis, cum procul dubio melius aliquid in illa sit, 
 quo ea facta sunt, quam ipsa, quae facta sunt, insinuatur 
 nobis deus per hanc scripturam, qua dicitur requieuisse ab 
 omnibus operibus suis, quae fecit, nullo opere suo sic delectatus, 
 quasi faciendi eius eguerit, uel minor futurus, nisi 
 fecisset, uel beatior, cum fecisset. quia enim ex illo ita est 
 quidquid ex illo est, ut ei debeat, quod est, ipse autem nulli. 
 quod ex ipso est, debeat, quod beatus est, se rebus, quas 
 fecit, diligendo praeposuit, non sanctificans diem, quo ea 
 facienda inchoauit, nec illum, quo ea perfecit, ne illis uel 
 faciendis uel factis auctum eius gaudium uideretur, sed eum, 
 quo ab ipsis in se ipso requieuit. et ipse quidem numquam 
 ista requie caruit, sed nobis eam per diem septimum ostendit. 
 hinc etiam significans non percipi requiem suam nisi a perfectis, 
 cum ad eam intimandam non deputauit diem, nisi qui 
 perfectionem rerum omnium sequebatur. nam qui semper est 
 quietus, tunc nobis requieuit, cum se requieuisse monstrauit.

Illud quoque adtendendum est, quod dei requiem, qua 
 de se ipso beatus est, nobis insinuari oportebat, ut intellegamus, 
 quomodo dicatur etiam requiescere in nobis: quod 
 non dicitur, nisi cum in se requiem praestat et nobis. requies 
 igitur dei recte intellegentibus ea est, qua nullius indiget

 
 
 
 bono; et ideo certa et nobis in illo est, quia et nos beatificamur 
 bono, quod ipse est, non ipse bono, quod nos sumus. 
 nam et nos aliquod bonum ab illo sumus, qui fecit omnia 
 bona ualde, in quibus fecit et nos. porro alia res bona praeter 
 ipsum nulla est, quam ipse non fecit; ac per hoc nullo 
 praeter se alio bono indiget, qui bono, quod fecit, non eget. 
 haec est eius requies ab omnibus operibus suis, quae fecit. 
 quibus autem bonis laudabiliter non egeret, si nulla fecisset? 
 nam etiam sic dici posset nullis egens bonis, non a factis in 
 se ipso requiescendo, uerum omnino nulla faciendo. sed bona 
 facere si non posset, nulla esset potentia; si autem posset 
 nec faceret, magna esset inuidentia. quia ergo est omnipotens 
 et bonus, omnia ualde bona fecit; quia uero se ipso bono 
 perfecte beatus est, ab omnibus, quae fecit, in se ipso 
 requieuit, ea scilicet requie, a qua numquam recessit. sed si 
 diceretur requieuisse a faciendis. nihil aliud quam non fecisse 
 intellegeretur: nisi autem diceretur requieuisse a factis, non 
 eis egere, quae fecit, minus commendaretur. 
 
 Quo itaque die hoc commendari oportuisse nisi septimo? 
 intellegit quisquis senarii numeri perfectionem, de qua supra 
 locuti sumus. perfectioni creaturae congruenter adhibitam 
 recolit. si enim senario numero perficienda fuerat creatura, 
 sicuti perfecta est, eaque requies dei nobis erat commendanda, 
 qua demonstraretur nec perfectis beatificari creaturis, procul 
 dubio dies erat in hac commendatione sanctificandus, qui 
 sequitur sextum, quo erigeremur ad hanc requiem concupiscendam, 
 ut et nos in illo requiescamus.

Neque enim similitudo pia est, si uelimus similes ita

 

 

 
 
 
 esse deo, ut et nos ab operibus nostris requiescamus in nobis, 
 sicut ipse requieuit in se ab operibus suis. in quodam quippe 
 incommutabili bono requiescere debemus, quod ille nobis est, 
 qui nos fecit. haec erit igitur summa minimeque superba et 
 uere pia requies nostra, ut, sicut ipse requieuit ab omnibus 
 operibus suis, quia non ei opera sua, sed ipse sibi bonum 
 est, quo beatus est, ita et nos ab omnibus operibus non 
 tantum nostris, uerum etiam ipsius nonnisi in illo requieturos 
 nos esse speremus idque desideremus post bona opera nostra, 
 quae in nobis agnoscimus illius potius esse quam nostra, ut 
 etiam sic post bona opera sua ipse requiescat, cum post 
 bona opera, quae ab illo iustificati fecerimus, in se nobis 
 requiem praestat. magnum est enim nobis ab illo extitisse, 
 sed maius erit in illo quieuisse, sicut ipse non ideo beatus 
 est, quia haec fecit, sed quia etiam factis non egens in se 
 potius quam in ipsis requieuit. unde non operis, sed quietis 
 diem sanctificauit, quia non haec faciendo, sed eis, quae fecit, 
 non egendo se beatum intimauit. 
 
 Quid ergo tam humile ac facile adfatu et quid tam sublime 
 atque arduum cogitatu quam deus requiescens ab omnibus 
 operibus suis, quae fecit? et ubi requiescens nisi in se ipso, 
 quia beatus nonnisi se ipso? quando, nisi semper? in diebus 
 autem, quibus rerum, quas condidit, consummatio narratur 
 et ab eis quietis dei ordo distinguitur, quando, nisi in septimo 
 die, qui earum sequitur perfectionem? a perfectis enim requiescit, 
 qui nec perfectis eget, quo beatior esse possit.

Et quod apud illum quidem quieti eius nec mane 
 nec uespera est, quia nec aperitur initio nec clauditur fine,

 
 
 
 perfectis autem operibus eius mane habet et uesperam non 
 habet, perfecta quippe creatura habet quoddam initium suae 
 conuersionis ad quietem creatoris sui, sed illa non habet 
 finem quasi terminum perfectionis suae, sicut ea, quae facta 
 sunt. ac per hoc requies dei non ipsi deo, sed rerum ab eo 
 conditarum perfectioni inchoatur, ut in illo incipiat requiescere, 
 quod ab illo perficitur, et in eo habere mane — in 
 suo enim genere tamquam uespera terminatum est — sed 
 in deo uesperam habere iam non potest, quia non erit aliquid 
 illa perfectione perfectius.. 
 
 
 In illis enim diebus, quibus omnia creabantur, uesperam 
 terminum conditae creaturae, mane autem initium condendae 
 alterius accipiebamus. ac per hoc quinti diei uespera terminus 
 est conditae quinto die creaturae, mane autem, quod post 
 ipsam uesperam factum est, initium est condendae sexto die 
 creaturae, qua condita tamquam eius terminus facta est 
 uespera. et quia nihil aliud condendum restiterat, ita post 
 illam uesperam mane factum est, ut non esset initium condendae 
 alterius creaturae, sed initium quietis uniuersae creaturae 
 in requie creatoris. neque enim caelum et terra et 
 omnia, quae in eis sunt, uniuersa scilicet spiritalis corporalisque 
 creatura in se ipsa manet, sed utique in illo, de quo 
 dictum est: in illo enim uiuimus et mouemur et sumus, 
 quia, etsi unaquaeque pars potest esse in toto, cuius pars 
 est, ipsum tamen totum non est nisi in illo, a quo conditum 
 est. et ideo non absurde intellegitur sexto die conpleto post 
 eius uesperam factum mane, non quo significaretur initium 
 condendae alterius creaturae, sicut in ceteris, sed quo

 

 

 
 
 
 significaretur initium manendi et quiescendi totius, quod conditum 
 est, in illius quiete, qui condidit. quae quies deo nec initium 
 habet nec terminum; creaturae autem habet initium, sed non 
 habet terminum. et ideo septimus dies eidem creaturae coepit 
 a mane, sed nullo uespere terminatur. 
 
 
 Nam si in ceteris diebus uespera et mane talium temporum 
 uices significant, qualia nunc per haec cotidiana spatia peraguntur, 
 non uideo, quid prohibuerit et septimum diem 
 uespera noctemque eiusdem mane concludere, ut similiter 
 diceretur: et facta est uespera, et factum est mane dies 
 septimus. quandoquidem et ipse unus est dierum, qui omnes 
 septem sunt, quorum repetitione menses et anni et saecula 
 peraguntur, ut mane, quod poneretur post uesperam septimi, 
 hoc esset initium octaui diei, de quo iam deinceps silendum 
 fuit, quia idem primus est, ad quem reditur, a quo rursus 
 hebdomadis series ordiatur. unde probabilius est istos quidem 
 septem dies illorum nominibus et numero alios atque alios 
 sibimet succedentes currendo temporalia peragere spatia, illos 
 autem primos sex dies inexperta nobis atque inusitata specie 
 in ipsis rerum conditionibus explicatos, in quibus et uespera 
 et mane sicut ipsa lux et tenebrae, id est dies et nox, non 
 eam uicissitudinem praebuerunt, quam praebent isti per solis 
 circuitus: quod certe de illis tribus fateri cogimur, qui ante 
 condita luminaria commemorati atque numerati sunt. 
 
 Ac per hoc qualiscumque in eis uespera et mane fuerit, 
 nullo modo tamen opinandum est eo mane, quod post sexti 
 diei uesperam factum est, initium accepisse requiem dei ne 
 temporale aliquod bonum illi aeternitati et

 
 
 
 incommutabilitati accidisse uanitate temeraria suspicemur — sed illam 
 quidem requiem dei, qua in se ipso requiescit eoque bono 
 beatus est quod ipse sibi est, nec initium eidem ipsi habere 
 nec terminum, consummatae autem creaturae habere initium 
 eandem requiem dei, quoniam rei cuiusque perfectio non tam 
 in uniuerso, cuius pars est, quam in eo, a quo est, in quo 
 et ipsum uniuersum est. pro sui generis modulo stabilitur, 
 ut quiescat, id est, ut sui momenti ordinem teneat. ac per 
 hoc ipsa uniuersitas creaturae, quae sex diebus consummata 
 est, aliud habet in sua natura, aliud in ordine, quo in deo 
 est, non sicut deus, sed tamen ita, ut ei quies propriae stabilitatis 
 non sit, nisi in illius quiete, qui nihil praeter se adpetit, 
 quo adepto requiescat. et ideo, dum ipse manet in se, 
 quidquid ex illo est retorquet ad se, ut omnis creatura in se 
 habeat naturae suae terminum, quo non sit, quod ipse est, 
 in illo autem quietis locum, quo seruet, quod ipsa est. scio, 
 quod non proprie dixerim locum; nam proprie dicitur in 
 spatiis, quae corporibus occupantur . sed quia et ipsa corpora 
 non manent in loco, nisi quo sui ponderis tamquam adpetitu 
 perueniunt, ut eo conperto requiescant, ideo non incongruenter 
 a corporalibus ad spiritalia uerbum transfertur, ut dicatur 
 - locus, cum res ipsa plurimum distet. 
 
 Initium ergo creaturae in quiete creatoris illo mane significatum 
 arbitror, quod factum est post uesperam sexti diei ; 
 non enim posset in eo nisi perfecta requiescere . proinde 
 sexto die consummatis omnibus factaque uespera factum est 
 et mane, quo inciperet consummata creatura in illo, a quo

 
 
 
 facta est requiescere. quo initio eum in se ipso requiescentem 
 ubi et ipsa requiescere posset inuenit, tanto stabilius atque 
 firmius, quanto ipsa illius, non ille huius eguit ad quietem 
 suam. sed quoniam quidquid erit uniuersa creatura quibuslibet 
 mutationibus suis non utique nihil erit, ideo creatura 
 uniuersa in creatore suo semper manebit; ac per hoc post 
 illud mane nulla deinde uespera fuit. 
 
 . Hoc diximus, cur septimus dies, in quo requieuit deus ab 
 omnibus operibus suis, mane habuerit post uesperam sexti, 
 uesperam uero non habuerit.

Est aliud, quod de hac re magis proprie meliusque 
 possit, quantum existimo, intellegi, sed aliquanto difficilius 
 explicari, ut non creaturae, sed etiam sibi requies dei septimo 
 die mane habuerit sine uespera, id est initium sine termino. 
 si enim ita diceretur: requieuit deus in die septimo, nec 
 adderetur: ab omnibus operibus suis, quae fecit, frustra huius 
 quietis initium quaereremus. non enim incipit deus requiescere, 
 cuius requies sine initio, sine termino sempiterna est. sed 
 quoniam ab omnibus operibus suis, quae fecit, eis non egendo 
 requieuit, intellegitur requies quidem dei nec coepta nec 
 terminata; requies autem eius ab omnibus operibus suis. 
 quae fecit, ex eo coepta est, ex quo illa perfecit. neque enim 
 operibus suis non egendo requieuisset, priusquam essent, 
 quibus nec perfectis eguisset; et quia eis omnino numquam . 
 eguit nec ista beatitudo, qua non eis eget, tamquam pro- 
 ficiendo perficietur, ideo septimo diei nulla uespera accessit.

Sed plane quaeri potest dignaque consideratione mouet,

 
 
 
 quomodo intellegatur in se ipso deus requieuisse ab omnibus 
 operibus suis, quae fecit, cum scriptum sit: et requieuit 
 deus in die septimo. non enim dictum est: in se ipso. 
 sed: in die septimo. quid est ergo dies septimus? utrum 
 creatura est aliqua, an temporis tantummodo spatium ? sed 
 etiam temporis spatium creaturae temporali concreatum est. 
 ac per hoc et ipsum sine dubio creatura est. neque enim 
 ulla tempora uel sunt uel esse potuerunt uel poterunt, quorum 
 deus non sit creator . ac per hoc et istum septimum diem, 
 si tempus est, quis creauit, nisi omnium temporum creator? 
 sed illi sex dies cum quibus uel in quibus creaturis creati 
 sint, superior scripturae sanctae sermo indicat. quocirca in 
 his diebus septem, quorum species nota nobis est, qui re 
 quidem ipsa praetereunt, sed aliis succedentibus nomina sua 
 quodammodo tradunt, ut illi sex dies nominentur, nouimus 
 eorum primi quando creati sint; septimum autem diem, qui 
 nomine sabbati nuncupatur, quando deus creauerit, non uidemus. 
 in ipso quippe die non fecit aliquid, immo ab eis, quae 
 sex diebus fecerat. in eodem septimo requieuit. quomodo ergo 
 requieuit in die, quem non creauit? aut quomodo eum post 
 sex dies continuo creauit, cum sexto die consummauerit omnia, 
 quae creauit, nec aliquid septimo die creauerit, sed in eo 
 potius ab omnibus, quae creauerat, requieuerit ? an unum 
 tantummodo diem creauit deus, ut eius repetitione multi, 
 qui dicuntur dies, praeterirent atque transcurrerent, nec opus 
 erat, ut septimum diem crearet, quia illius, quem creauerat, 
 septima repetitio hunc utique faciebat? lucem quippe, de qua 
 scriptum est: et dixit deus: fiat lux . et facta est lux, 
 discreuit a tenebris eamque uocauit diem et tenebras uocauit

 

 
 
 
 noctem. tunc itaque deus diem fecit, cuius repetitionem scriptura 
 appellat secundum diem, deinde tertium et usque ad 
 sextum. quo consummauit deus opera sua: atque inde illius 
 diei primitus creati septima repetitio septimi diei nomen 
 accepit, in quo requieuit deus. ac per hoc nulla creatura est 
 septimus dies, nisi eadem ipsa septies rediens, quae condita 
 est, quando uocauit deus lucem diem et tenebras noctem.

Rursus ergo ad eam quaestionem relabimur, de qua in 
 primo libro exisse uidebamur, ut item quaeramus, quomodo 
 circuire potuerit lux ad exhibendam diurnam nocturnamque 
 uicissitudinem, non solum antequam caeli luminaria, sed antequam 
 ipsum caelum, quod firmamentum appellatum est, factum 
 esset, antequam denique ulla species terrae uel maris, quae 
 circuitum lucis admitteret sequente nocte, unde illa transisset. 
 cuius quaestionis diificultate conpulsi ausi sumus disceptationem 
 nostram quasi ad hanc terminare sententiam, ut diceremus 
 illam lucem, quae primitus facta est, conformationem 
 esse creaturae spiritalis, noctem uero adhuc formandam in 
 reliquis operibus rerum materiem, quae fuerat instituta, cum 
 in principio fecit deus caelum et terram, antequam uerbo 
 faceret diem. sed nunc diei septimi consideratione commoniti 
 facilius est, ut nos ignorare fateamur, quod remotum est a 
 sensibus nostris, quonam modo lux illa, quae dies appellata 
 est, uel circuitu suo uel contractione et emissione, si corporalis 
 est, uices diurnas nocturnasque peregerit uel, si spiritalis 
 est, condendis creaturis omnibus praesentata sit suaque ipsa 
 praesentia diem, noctem uero absentia, uesperam initio absentiae, 
 mane initio praesentiae fecerit, quam ut in re aperta

 
 
 
 contra diuinae scripturae uerba conemur dicendo aliud esse 
 diem septimum quam illius diei, quem fecit deus, septimam 
 repetitionem. alioquin aut non creauit deus diem septimum 
 aut aliquid creauit post illos sex dies, id et ipsum diem 
 septimum; falsumque erit, quod scriptum est, in sexto die 
 consummasse omnia opera sua et in septimo requieuisse ab 
 omnibus operibus suis. quod utique quoniam falsum esse non 
 potest, restat, ut praesentia lucis illius, quem diem deus fecit, 
 per omnia eius opera repetita sit, quotiens dies nominatus 
 est, et in ipso septimo, in quo requieuit ab operibus suis.

Sed quoniam lux corporalis, antequam fieret caelum, 
 quod firmamentum uocatur, in quo etiam luminaria facta 
 sunt. quo circuitu uel quo processu et recessu uices diei et 
 noctis exhibere potuerit, non inuenimus, istam quaestionem 
 relinquere non debemus sine aliqua nostrae prolatione sententiae, 
 ut, si lux illa, quae primitus creata est non corporalis 
 sed spiritalis est, sicut post tenebras facta est, ubi 
 intellegitur a sua quadam informitate ad creatorem conuersa 
 atque formata, ita et post uesperam fiat mane, cum post 
 cognitionem suae propriae naturae, qua non est quod deus, 
 refert se ad laudandam lucem, quod ipse deus est, cuius 
 contemplatione formatur. et quia ceterae creaturae, quae infra 
 ipsam fiunt, sine cognitione eius non fiunt, propterea nimirum 
 idem dies ubique repetitur, ut eius repetitione fiant tot dies, 
 quotiens distinguntur rerum genera creatarum, perfectione 
 senarii numeri terminanda: ut uespera primi diei sit etiam 
 sui cognitio non se esse, quod deus est, mane autem post

 
 
 
 hanc uesperam, quo concluditur dies unus et inchoatur 
 secundus, conuersio sit eius, qua id, quod creata est, ad 
 laudem referat creatoris et percipiat de uerbo dei cognitionem 
 creaturae, quae post ipsam fit, hoc est firmamenti: quod in 
 eius cognitione fit prius, cum dicitur: et sic est factum, 
 deinde in natura ipsius firmamenti, quod conditur. cum additur 
 etiam postea iam dicto "et sic est factum": et fecit deus 
 firmamentum. deinde fit uespera illius lucis, cum ipsum 
 firmamentum non in uerbo dei sicut ante, sed in ipsa eius 
 natura cognoscit: quae cognitio quoniam minor est, recte 
 nomine uesperae significatur. postquam fit mane, quo concluditur 
 secundus dies et incipit tertius : in quo mane itidem 
 conuersio est lucis huius. id est diei huius ad laudandum 
 deum, quod operatus sit firmamentum, et percipiendam de 
 uerbo eius cognitionem creaturae, quae condenda est post 
 firmamentum. ac per hoc, cum dicit deus: congregetur 
 aqua, quae est sub caelo, in collectionem unam et 
 adpareat arida, cognoscit hoc illa lux in uerbo dei, quo id 
 dicitur, et ideo sequitur: et sic est factum, hoc est in eius 
 cognitione ex uerbo dei; deinde cum additur: et congregata 
 est aqua et cetera, cum iam dictum esset: et sic est factum. 
 ipsa creatura in suo genere fit: quae item, cum in suo genere 
 facta cognoscitur ab ea luce, quae iam in uerbo dei faciendam 
 cognouerat, fit tertio uespera, et inde hoc modo cetera usque 
 ad mane post uesperam sexti diei.

Multum quippe interest inter cognitionem rei cuiusque 
 in uerbo dei et cognitionem eius in natura eius, ut illud 
 merito ad diem pertineat, hoc ad uesperam. in conparatione

 

 
 
 
 enim lucis illius, quae in uerbo dei conspicitur, omnis cognitio, 
 qua creaturam quamlibet in se ipsa nouimus, non inmerito 
 nox dici potest: quae rursum tantum differt ab errore uel 
 ignorantia eorum, qui nec ipsam creaturam sciunt, ut in eius 
 conparatione non incongrue dicatur dies. sicut ipsa uita 
 fidelium, quae in hac carne atque in hoc saeculo ducitur, in 
 conparatione uitae infidelis atque inpiae non inrationabiliter 
 lux et dies appellatur dicente apostolo: fuistis enim aliquando 
 tenebrae, nunc autem lux in domino, et illud: 
 abiciamus ergo opera tenebrarum et induamur arma 
 lucis, sic ut in die honeste ambulemus: qui tamen dies 
 nisi rursus in conparatione illius diei, quo aequales angelis 
 facti uidebimus deum, sicuti est, ipse quoque nox esset, non 
 hic prophetiae lucerna indigeremus. unde apostolus Petrus 
 dicit: habemus certiorem propheticum sermonem, cui 
 bene facitis intendentes sicut lucernae lucenti in 
 obscuro loco, donec dies lucescat, et lucifer oriatur 
 in\' cordibus uestris.

Quapropter, cum sancti angeli, quibus post resurrectionem 
 coaequabimur, si uiam — quod nobis Christus factus est usque 
 in finem tenuerimus, semper uideant faciem dei uerboque 
 eius unigenito filio, sicut patri aequalis est, perfruantur, in 
 quibus prima omnium creata est sapientia. procul dubio uniuersam 
 creaturam, in qua ipsi sunt principaliter conditi, in 
 ipso uerbo dei prius nouerunt, in quo sunt omnium, etiam

 

 
 
 
 quae temporaliter facta sunt, aeternae rationes, tamquam in 
 eo, per quod facta sunt omnia, ac deinde in ipsa creatura, 
 quam sic nouerunt, tamquam infra despicientes eamque referentes 
 ad illius laudem, in cuius incommutabili ueritate 
 rationes, secundum quas facta est, principaliter uident. ibi 
 ergo tamquam per diem, unde et concordissima unitas eorum 
 eiusdem ueritatis participatione dies est primitus creatus, hic 
 autem tamquam per uesperam; sed continuo fit mane — 
 quod in omnibus sex diebus animaduerti potest — quia non 
 remanet angelica scientia in eo, quod creatum est, quin hoc 
 continuo referat ad eius laudem atque caritatem, in quo id 
 non factum esse, sed faciendum fuisse cognoscitur: in qua 
 ueritate stando dies est. nam si uel ad se ipsam natura angelica 
 conuerteretur seque amplius delectaretur quam illo, cuius 
 participatione beata est, intumescens superbia caderet, sicut 
 diabolus : de quo suo loco loquendum est, cum de serpente 
 hominis seductore sermo debitus flagitabitur.

Quia ergo angeli creaturam in ea ipsa creatura sic 
 sciunt, ut ei scientiae electione ac dilectione praeponant, quod 
 eam sciunt in ueritate, per quam facta sunt omnia, participes 
 eius effecti, ideo per omnes sex dies non nominatur nox, sed 
 post uesperam et mane dies unus, item post uesperam et 
 mane dies secundus, deinde post uesperam et mane dies 
 tertius ac sic usque in mane sexti diei, unde incipit septimus 
 quietis dei, quamuis cum suis noctibus dies tamen non 
 noctes narrantur. tunc enim nox ad diem pertinet, non dies 
 ad noctem, cum sublimes et sancti angeli id, quod creaturam 
 in ipsa creatura nouerunt, referunt ad illius honorem et 
 amorem, in quo aeternas rationes, quibus creata est, contemplantur 
 eaque concordissima contemplatione sunt unus dies,

 
 
 
 quem fecit dominus, cui coniungetur et ecclesia ex hac 
 peregrinatione liberata, ut et nos exultemus et iucundemur in ea.

Huius ergo diei, cuius et uespera et mane secundum supra 
 dictam rationem accipi potest, sexta repetitione consummata est 
 uniuersa creatura factumque est mane, quo finiretur sextus dies, et 
 unde inciperet septimus uesperam non habiturus, quia dei requies 
 non est creatura: quae. cum per dies ceteros conderetur. aliter 
 in se ipsa facta cognoscebatur, quam in illo, in cuius ueritate 
 facienda uidebatur, cuius cognitionis quasi decolor species 
 uesperam faciebat. non itaque iam forma ipsius operis dies 
 et terminus uespera et alterius operis initium mane in hac 
 rerum conditarum narratione debet intellegi, ne cogamur contra 
 scripturam dicere praeter sex dies conditam diei septimi creaturam, 
 aut ipsum diem septimum nullam esse creaturam; sed 
 dies ille, quem fecit deus, per opera eius ipse repetitur non 
 circuitu corporali, sed cognitione spiritali. cum illa beata 
 societas angelorum et primitus contemplatur in uerbo dei, 
 quo dicit deus: fiat, atque ideo prius in eius cognitione fit, 
 cum dicitur: et sic est factum, et postea rem ipsam factam 
 in ea ipsa- cognoscit — quod significatur facta uespera — et 
 eam deinde cognitionem rei factae ad illius ueritatis laudem 
 refert, ubi rationem uiderat faciendae, quod significatur facto 
 mane. ac sic per omnes illos dies unus est dies non istorum 
 dierum consuetudine intellegendus, quos uidemus solis circuitu 
 determinari atque numerari; sed alio quodam modo, a quo et 
 illi tres dies, qui ante conditionem istorum luminarium commemorati 
 sunt, alieni esse non possunt. is enim modus non 
 usque ad diem quartum, ut inde iam istos usitatos cogitaremus,

 

 
 
 
 sed usque ad sextum septimumque perductus est, ut longe 
 aliter accipiendus sit dies et nox, inter quae duo diuisit deus, 
 et aliter iste dies et nox, inter quae dixit, ut diuidant luminaria, 
 quae creauit, cum ait: et diuidant inter diem et 
 noctem. tunc enim diem hunc condidit, cum condidit solem, 
 cuius praesentia eundem exhibet diem; ille autem dies primitus 
 conditus iam triduum peregerat, cum haec luminaria illius 
 diei quarta repetitione creata sunt.

Quapropter, quoniam illum diem uel illos dies, qui 
 eius repetitione numerati sunt, in hac nostra mortalitate 
 terrena experiri ac sentire non possumus et, si quid ad eos 
 intellegendos conari possumus, non debemus temerariam praecipitare 
 sententiam, tamquam de his aliud sentiri congruentius 
 probabiliusque non possit, istos septem dies, qui pro illis 
 agunt hebdomada, cuius cursu et recursu tempora rapiuntur, 
 in qua dies unus est a solis ortu usque in ortum circuitus, 
 sic illorum uicem quandam exhibere credamus, ut non eos 
 illis similes, sed multum inpares minime dubitemus.

Nec quisquam arbitretur illud, quod dixi de luce 
 spiritali et condito die in spiritali et angelica creatura et de 
 contemplatione, quam habet in uerbo dei, et de cognitione, 
 qua in se ipsa creatura cognoscitur, eiusque relatione ad 
 laudem incommutabilis ueritatis, ubi prius ratio uidebatur rei 
 faciendae, quae cognita est facta, non iam proprie, sed quasi 
 figurate atque allegorice conuenire ad intellegendum diem et

 

 
 
 
 uesperam et mane, sed aliter quidem, quam in hac consuetudine 
 cotidianae lucis huius et corporalis, non tamen tamquam hic 
 proprie, ibi figurate; ubi enim melior et certior lux, ibi uerior 
 etiam dies . cur ergo non et uerior uespera et uerius mane? 
 nam si in istis diebus habet quandam declinationem suam lux 
 in occasum, quam uesperae nomine nuncupamus, et ad ortum 
 iterum reditum, quod mane dicimus, cur et illic uesperam 
 non dicamus, cum a contemplatione creatoris creatura despicitur, 
 et mane, cum a cognitione creaturae in laudem creatoris adsurgitur? 
 neque enim et Christus sic dicitur lux, quomodo 
 dicitur lapis, sed illud proprie, hoc utique figurate. quisquis 
 ergo non eam, quam pro nostro modulo uel indagare uel 
 putare potuimus, sed aliam requirit in illorum dierum enumeratione 
 sententiam, quae non in prophetia figurate, sed in hac 
 creaturarum conditione proprie meliusque possit intellegi, quaerat 
 et diuinitus adiutus inueniat. fieri enim potest, ut etiam ego 
 aliam his diuinae scripturae uerbis congruentiorem fortassis 
 inueniam. neque enim hanc ita confirmo, ut aliam, quae praeponenda 
 sit, inueniri non posse contendam, sicut confirmo 
 requiem dei scripturam sanctam non\' quasi post lassitudinem 
 uel curae molestiam nobis insinuare uoluisse.

Quamobrem potest aliquis fortasse mecum disputando 
 certare, ut dicat sublimium caelorum angelos non alternatim 
 contueri primo rationes creaturarum incommutabiliter in uerbi 
 dei incommutabili ueritate ac deinde ipsas creaturas et tertio 
 earum etiam in se ipsis cognitionem ad laudem referre

 

 
 
 
 creatoris, sed eorum mentem mirabili facilitate haec omnia simul 
 posse. numquid tamen dicet aut, si quisquam dixerit, audiendus 
 est illam caelestem in angelorum milibus ciuitatem aut non 
 contemplari creatoris aeternitatem aut mutabilitatem ignorare 
 creaturae aut ex eius quoque inferiore quadam cognitione non 
 laudare creatorem? simul hoc totum possint, simul hoc totum 
 faciant; possunt tamen et faciunt. simul ergo habent et diem 
 et uesperam et mane.

Neque enim uerendum est. ne forte qui est idoneus 
 iam illa sentire ideo non putet hoc ibi posse fieri, quia in his 
 diebus, qui solis huius circuitu peraguntur, fieri non potest. 
 et hoc quidem non potest eisdem partibus terrae; uniuersum 
 autem mundum quis non uideat, si adtendere uelit, et diem, 
 ubi sol est, et noctem, ubi non est, et uesperam, unde discedit, 
 et mane, quo accedit, simul habere? sed nos plane in 
 terris haec omnia simul habere non possumus; nec ideo tamen 
 istam terrenam conditionem lucisque corporeae temporalem 
 localemque circuitum illi patriae spiritali coaequare debemus, 
 ubi semper est dies in contemplatione incommutabilis ueritatis, 
 semper uespera in cognitione in se ipsa creaturae, semper 
 mane etiam ex hac cognitione in laudem creatoris, quia non 
 ibi abscessu lucis superioris, sed inferioris cognitionis distinctione 
 fit uespera, nec mane tamquam nocti ignorantiae 
 scientia matutina succedat, sed quod uespertinam etiam 
 cognitionem in gloriam conditoris adtollat. denique et ille 
 nocte non nominata, uespere, inquit, et mane et meridie 
 enarrabo, adnuntiabo; et exaudies uocem meam, hic

 

 
 
 
 fortasse per temporum uices, sed tamen, quantum puto, 
 significans, quid sine temporum uicibus ageretur in patria, 
 cuius peregrinatio suspirabat.

Sed numquid, si iam nunc simul ista omnia gerit atque 
 habet angelica illa societas et unitas diei, quem primitus condidit 
 deus, tunc etiam cum haec conderentur simul haec 
 habuit? nonne per omnes sex dies, cum ea, quae per singulos 
 deo condere placuit, conderentur, primo haec accipiebat in 
 uerbo dei, ut in eius notitia primitus fierent. cum dicebatur: 
 et sic est factum, deinde, cum facta essent in sua propria 
 natura, qua sunt, deoque placuissent, quia bona sunt, tunc ea 
 itidem cognoscebat alia quadam inferiore cognitione, quae 
 nomine uesperae significata est ac deinde facta uespera fiebat 
 mane, cum de suo opere deus laudaretur et alterius creaturae, 
 quae deinceps facienda erat, ex dei uerbo notitia, priusquam 
 fieret, acciperetur? non ergo tunc simul omnia, et dies et 
 uespera et mane, sed singillatim per ordinem, quem scriptura 
 commemorat.

An etiam tunc simul omnia, quoniam non secundum 
 temporum moras, sicut fiunt dies isti, cum oritur et occidit 
 sol et in locum suum redit, ut rursus oriatur, sed secundum 
 potentiam spiritalem mentis angelicae cuncta quae uoluerit 
 simul notitia facillima conprehendente? nec ideo tamen sine 
 ordine, quo adparet conexio praecedentium sequentiumque 
 causarum. neque enim cognitio fieri potest, nisi cognoscenda 
 praecedant: quae item priora sunt in uerbo, per quod facta 
 sunt omnia, quam in his, quae facta sunt, omnibus. mens

 

 

 
 
 
 itaque humana prius haec, quae facta sunt, per sensus corporis 
 experitur eorumque notitiam pro infirmitatis humanae 
 modulo capit et deinde quaerit eorum causas, si quo modo 
 possit ad eas peruenire, principaliter atque incommutabiliter 
 manentes in uerbo dei, ac sic inuisibilia eius per ea, quae 
 facta sunt, intellecta conspicere. quod quanta tarditate ac 
 difficultate agat et quanta temporis mora propter corpus 
 corruptibile, quod adgrauat animam, etiam quae feruentissimo 
 studio rapitur, ut instanter ac perseueranter haec agat. quis 
 ignorat? mens uero angelica pura caritate inhaerens uerbo 
 dei, posteaquam illo ordine creata est, ut praecederet cetera, 
 prius ea uidit in uerbo dei facienda, quam facta sunt; ac sic 
 prius in eius fiebant cognitione cum deus dicebat, ut fierent, 
 quam in sua propria natura : quae itidem facta in eis ipsis 
 etiam cognouit minore utique notitia, quae uespera dicta est. 
 quam notitiam sane praecedebant quae fiebant, quia praecedit 
 cognitionem quidquid cognosci potest; nisi enim prius sit, 
 quod cognoscatur, cognosci non potest. post hoc si eo modo 
 sibi placeret, ut amplius se ipsa quam creatore suo delectaretur, 
 non fieret mane, id est non de sua cognitione in laudem 
 creatoris adsurgeret. cum uero factum est, faciendum erat 
 aliud et cognoscendum deo dicente: fiat, ut prius itidem 
 fieret in cognitione mentis angelicae et posset rursus dici: 
 et sic est factum, ac deinde in natura propria, ubi sequente 
 uespera nosceretur. . 
 
 
 Ac per hoc etiamsi nulla hic morarum temporalium sint 
 interualla, praecessit tamen ratio condendae creaturae in uerbo 
 dei, cum dixit: fiat lux, et secuta est ipsa lux, qua angelica

 

 
 
 
 mens formata est atque in sua natura facta est, non autem 
 alibi sequebatur, ut fieret. et ideo non prius dictum est: et 
 sic est factum, et postea dictum est: et fecit deus lucem, 
 sed continuo post uerbum dei facta est lux adhaesitque creanti 
 luci lux creata, uidens illam et se in illa, id est rationem, 
 qua facta est. uidit etiam se in se, id est distante, quod 
 factum est, ab eo, qui fecit. et ideo cum placuisset deo factum 
 uidenti, quia bonum est, et diuisa esset lux a tenebris et 
 uocata lux dies et tenebrae nox, facta\' est et uespera, quia 
 necessaria erat et ista cognitio, qua distingueretur a creatore 
 creatura aliter in se ipsa cognita quam in illo; atque inde 
 mane et aliud praenoscendum, quod fuerat uerbo dei faciendum, 
 prius in cognitione mentis angelicae, deinde in natura ipsius 
 firmamenti. et ideo dixit deus: fiat firmamentum. et sic 
 est factum, in cognitione spiritalis creaturae hoc priusquam 
 in eo ipso fieret praenoscentis. deinde fecit deus firmamentum, 
 iam utique ipsam firmamenti naturam, cuius minor 
 esset tamquam uespertina cognitio : ac sic usque ad omnium 
 operum finem et usque ad requiem dei, quae non habet 
 uesperam, quia non est facta sicut creatura, ut posset etiam 
 ipsius geminari cognitio, tamquam prior et maior in uerbo dei 
 sicut in die et posterior ac minor in se ipsa sicut in uespera.

Sed si omnia simul mens angelica potest, quae singillatim 
 per ordinem conexarum causarum sermo distinguit, 
 numquid etiam quae fiebant, uelut ipsum firmamentum, uelut 
 aquarum congregatio speciesque nudata terrarum. uelut fruticum 
 et arborum germinatio, luminarium et siderum conformatio, 
 aquatilia terrestriaque animantia, simul omnia facta sunt, ac

 

 
 
 
 non potius per interualla temporum secundum praefinitos dies? 
 an forte non, sicut ea secundum motus eorum naturales nunc 
 experimur, ita etiam cum primitus instituta sunt cogitare 
 debemus, sed secundum mirabilem atque ineffabilem uirtutem 
 sapientiae dei, quae adtingit a fine usque ad finem fortiter et 
 disponit omnia suauiter? neque enim et ipsa gradibus adtingit 
 aut tamquam gressibus peruenit. quapropter quam facilis ei 
 efficacissimus motus est, tam facile deus condidit omnia, 
 quoniam per illam sunt condita, ut hoc, quod nunc uidemus 
 temporalibus interuallis ea moueri ad peragenda, quae suo 
 cuique generi conpetunt, ex illis rationibus insitis ueniat, 
 quas tamquam seminaliter sparsit deus in ictu condendi. cum 
 dixit, et facta sunt; mandauit, et creata sunt. 
 
 Non itaque tarde institutum est, ut essent tarda, quae 
 tarda sunt, nec ea mora sunt condita saecula, qua transcurrunt. 
 hos enim numeros tempora peragunt, quos cum crearentur 
 non temporaliter acceperunt. alioquin si rerum naturales 
 motiones dierumque istorum, quos nouimus, usitata spatia, 
 cum haec primitus uerbo dei facta sunt, cogitemus, non uno, 
 die opus erat, sed pluribus, ut ea, quae radicibus pullulant 
 terramque uestiunt, subter primitus germinarent, deinde certo 
 numero dierum pro suo quaeque genere in auras erumperent, 
 etiam si hoc usque fieret, quod de creata natura eorum die 
 uno, id est tertio factum scriptura narrauit. deinde quot 
 diebus opus erat, ut aues uolarent, si a suis primordiis

 

 
 
 
 existentes ad plumas et pennas per naturae suae numeros peruenerunt? 
 an forte oua tantum creata erant, cum quinto die 
 dictum est, quod eiecerint aquae omne uolatile pennatum 
 secundum suum genus? aut si propterea recte hoc dici potuit, 
 quia in illo humore ouorum iam erant omnia, quae per 
 numeros certos dierum coalescunt et explicantur quodammodo, 
 quia inerant iam ipsae numerosae rationes incorporaliter corporeis 
 rebus intextae, cur non et ante oua id ipsum recte dici 
 potuerit, cum iam eaedem rationes in elemento humido fierent, 
 quibus alites per temporales sui cuiusque generis moras oriri 
 et perfici possent? de quo enim creatore scriptura ista narrauit. 
 quod sex diebus consummauerit opera sua, de illo alibi non 
 utique dissonanter scriptum est, quod creauerit omnia simul. 
 ac per hoc et istos dies sex uel septem. uel potius unum 
 sexies septiesue repetitum, simul fecit, qui fecit omnia simul. 
 quid ergo opus erat sex dies tam distincte dispositeque 
 narrari? quia scilicet hi, qui non possunt uidere, quod dictum 
 est: creauit omnia simul, nisi cum eis sermo tardius 
 incedat, ad id, quo eos ducit, peruenire non possunt.

Quomodo ergo dicimus septies repetitam lucis illius 
 praesentiam per angelicam cognitionem a uespere ad mane, 
 cum ipsa tria simul, id est et diem et uesperam et mane 
 semel ei habere suffecerit, cum simul uniuersam creaturam, 
 sicut simul facta est, et in primis atque incommutabilibus

 

 
 
 
 rationibus, per quas condita est, contemplaretur propter diem 
 et in eius ipsius natura cognosceret propter uesperam et 
 creatorem ex ipsa etiam inferiore cognitione propter mane 
 laudaret? aut quomodo praecedebat mane, ut in uerbo cognosceret, 
 quid esset deo postea faciendum, id ipsum etiam consequenter 
 uespere cognitura, si prius et posterius nihil factum 
 est, quia omnia simul facta sunt? immo uero et prius atque 
 posterius per sex dies quae commemorata sunt facta sunt, 
 et simul omnia facta sunt, quia et haec scriptura, quae per 
 memoratos dies narrat opera dei, et illa, quae simul eum dicit 
 fecisse omnia, uerax est; et utraque una est, quia uno spiritu 
 ueritatis inspirante conscripta est. 
 
 Sed in his rebus, in quibus quid prius sit uel posterius, 
 interualla temporum non demonstrant, quamuis utrumque dici 
 possit, id est et simul et prius atque posterius, facilius tamen 
 intellegitur quod dicitur simul quam quod prius atque posterius: 
 uelut cum solem intuemur orientem, certe manifestum 
 est, quod ad eum acies nostra peruenire non posset, nisi 
 transiret totum aeris caelique spatium, quod inter nos et 
 ipsum est. hoc autem cuius longinquitatis sit, quis aestimare 
 sufficiat? nec utique perueniret eadem acies uel radius oculorum 
 nostrorum ad transeundum aerem, qui est super mare, 
 nisi prius transisset eum, qui est super terram, in qualibet 
 mediterranea regione simus, ab eo loco, ubi sumus, usque ad 
 litus maris. deinde, si ad eandem lineam contuitus nostri 
 adhuc post mare terrae adiacent, eum quoque aerem, qui 
 super illas transmarinas terras est, transire acies nostra non 
 potest, nisi prius peracto spatio aeris illius, qui super mare,

 
 
 
 quod primum occurrit, extenditur. faciamus iam post illas 
 transmarinas terras nonnisi oceanum remanere. numquid et 
 aerem, qui super oceanum diffunditur, potest transire acies 
 nostra, nisi prius transierit quidquid aeris citra oceanum supra 
 terram est? oceani autem magnitudo inconparabilis perhibetur; 
 sed quantacumque sit, prius oportet aerem, qui supra 
 est, transeant radii nostrorum oculorum et postea quidquid 
 ultra est tum demum ad solem perueniant, quem uidemus. 
 num igitur quia totiens hic diximus „prius" et "postea-, ideo 
 non simul omnia uno ictu transit noster obtutus? si enim clausis 
 oculis faciem contra uisuri solem ponamus, nonne mox, ut eos 
 aperuerimus, ibi potius aciem nostram nos inuenisse, quam illuc 
 eam perduxisse putabimus, ita ut nec ipsi oculi prius aperti 
 fuisse uideantur quam illa quo intenderat peruenisse? et certe 
 iste corporeae lucis est radius, emicans ex oculis nostris et 
 tam longe posita tanta celeritate contingens, ut aestimari 
 conpararique non possit. nempe hic et illa omnia tam ampla 
 inmensaque spatia simul uno ictu transiri manifestum est et. 
 quid prius posteriusque transeatur, nihilo minus certum est. 
 
 Merito resurrectionis nostrae celeritatem cum exprimere 
 uellet apostolus, in ictu oculi dixit fieri. neque enim aliquid 
 in rerum corporearum motibus uel ictibus potest celerius 
 inueniri. quodsi oculorum carnalium acies celeritate potest 
 tantum, quid mentis acies uel humanae? quanto magis angelicae? 
 quid iam de ipsius summae dei sapientiae celeritate 
 dicatur, quae adtingit ubique propter suam munditiam, et 
 nihil inquinatum in eam incurrit? in his ergo, quae simul

 

 
 
 
 facta sunt, nemo uidet, quid prius posteriusue fieri debuerit, 
 nisi in illa sapientia, per quam facta sunt omnia per ordinem 
 simul.

Dies ergo ille, quem deus primitus fecit. si spiritalis rationalisque 
 creatura est, id est angelorum supercaelestium atque 
 uirtutum, praesentatus est omnibus operibus dei hoc ordine 
 praesentiae. quo ordine scientiae, qua et in uerbo dei facienda 
 praenosceret et in creatura facta cognosceret non per interuallorum 
 temporalium moras, sed prius et posterius habens 
 in conexione creaturarum, in efficacia uero creatoris omnia 
 simul. sic enim fecit, quae futura essent, ut non temporaliter 
 faceret temporalia, sed ab eo facta currerent tempora. ac per hoc 
 isti dies septem, quos lux corporis caelestis circumeundo 
 explicat atque replicat, secundum quandam umbram significationis 
 admonent nos quaerere illos dies, in quibus lux 
 creata spiritalis omnibus operibus dei per senariam numeri 
 perfectionem praesentari potuerit, atque inde in septimam 
 requiem dei mane habere, uesperam non habere, ut non hoc 
 sit deo requieuisse in die septimo, tamquam ipso die septimo 
 eguerit ad requiem suam, sed quod in conspectu angelorum 
 suorum requieuerit ab omnibus operibus suis, quae fecit, non 
 utique nisi in se ipso, qui factus non est; id est, ut creatura 
 eius angelica, quae cognoscendis omnibus operibus eius in 
 ipso et in illis tamquam dies cum uespera praesentata est, 
 nihil post omnia ualde bona opera eius melius cognosceret 
 quam illum ab omnibus in se ipso requiescere nullo eorum 
 egente, quo sit beatior.

Hic est liber creaturae caeli et terae, (?) cum factus 
 est dies, (?) fecit deus caelum et terram et omne uiride 
 agri, antequam esset super terram, et omne fenum 
 agri, antequam exortum est. non enim pluerat deus 
 super terram et homo non erat, qui operaretur terram. 
 fons autem ascendebat de terra et inrigabat omnem 
 faciem terrae. nunc certe firmior fit illa sententia, qua 
 intellegitur unum diem fecisse deum, unde iam illi sex uel 
 septem dies unius huius repetitione numerari potuerint, quandoquidem 
 apertius sancta scriptura iam dicit, concludens 
 quodammodo cuncta, quae ab initio usque ad hunc locum 
 dixerat, atque infert: hic est liber creaturae uel facturae 
 caeli et terrae, cum factus est dies. neque enim quisque 
 dicturus est caelum et terram hic ita commemorata, sicut 
 dictum erat, antequam conditus insinuaretur dies, in principio 
 fecit deus caelum et terram. illud enim si eo modo 
 intellegitur, ut aliquid deus fecerit sine die, priusquam faceret 
 diem, qua ratione id possit accipi suo loco dixi, quod dicendum 
 putaui, nulli intercludens melius intellegendi licentiam. 
 nunc autem, hic est, inquit, liber creaturae caeli et 
 terrae, cum factus est dies, satis, ut opinor, ostendens non 
 hic se ita commemorasse caelum et terram, sicut in principio, 
 antequam fieret dies, cum tenebrae essent super abyssum, 
 sed quomodo factum est caelum et terra, cum factus est 
 dies, id est iam formatis atque distinctis partibus et generibus

 

 
 
 
 rerum, quibus uniuersa creatura disposita atque conposita 
 reddit hanc speciem, quae mundus uocatur. 
 
 Illud hic ergo caelum commemoratum est, quod cum 
 creasset deus firmamentum uocauit, cum omnibus, quae in 
 illo sunt, et ea terra, quae cum abysso imum obtinebat locum, 
 cum omnibus, quae in ea sunt. sequitur enim et adiungit: 
 fecit deus caelum et terram, ut caeli et terrae nomine 
 et praemisso, antequam factum diem commemoraret, et repetito, 
 cum commemorasset, non sinat suspicari ita se nunc 
 caelum et terram nominasse, sicut in principio, antequam 
 esset creatus dies. sic enim uerba contexuit: hic est liber 
 creaturae caeli et terrae, cum factus est dies, fecit 
 deus caelum et terram, ut, si quisquam uelit sic intellegere, 
 quod superius positum est: liber creaturae caeli 
 et terrae, quemadmodum dictum est: in principio fecit 
 deus caelum et terram, priusquam conderet diem, quia 
 prius et hic commemorata sunt caelum et terra et postea 
 factus est dies, corrigatur consequentibus uerbis, quia et post 
 commemoratum factum diem rursus caeli et terrae nomen 
 adiunctum est. 
 
 
 Quamquam et hoc, quod positum est "cum" et sic adiunctum, 
 factus est dies, cuiuis contentioso extorqueat alium intellectum 
 esse non posse. si enim ita esset interpositum, ut 
 diceretur: hic est liber creaturae caeli et terrae. factus est 
 dies, fecit deus caelum et terram, quisquam forte arbitraretur 
 librum creaturae caeli et terrae sic appellatum, quomodo 
 appellatum est: in principio fecit deus caelum et terram ante

 
 
 
 conditum diem, ac deinde subiunctum: factus est dies, 
 sicut ibi postea narratum est, quod deus fecerit diem : inde 
 continuo rursum dictum: fecit deus caelum et terram, 
 tamquam sic iam, quemadmodum haec facta sunt post conditum 
 diem. sed quia ita interpositum est, ut diceretur: cum 
 factus est dies. siue hoc superioribus uerbis conectas, ut 
 sit una sententia: hic est liber creaturae caeli et terrae, 
 cum factus est dies, siue inferioribus, ut item hoc modo 
 sit plena sententia: cum factus est dies, fecit deus 
 caelum et terram, procul dubio cogit eo modo se intellegi 
 caelum et terram commemorasse, quomodo facta sunt, cum 
 factus est dies. deinde cum dictum esset: fecit deus caelum 
 et terram, additum est: et omne uiride agri, quae certe 
 manifestum est tertio die facta. unde liquidius adparet eundem 
 illum esse unum diem, quem fecit deus, quo repetito factus 
 est et secundus et tertius et ceteri usque ad septimum diem.

Cum autem nomine caeli et terrae usitato more scripturarum 
 nunc uniuersam creaturam uoluerit accipi, quaeri potest 
 cur addiderit: et omne uiride agri. quod mihi uidetur ideo 
 posuisse, ut significantius intimaret, quem diem commendauerit, 
 quod ait: cum factus est dies. cito enim quisquam 
 putaret hunc diem lucis corporeae commendatum, quo circumeunte 
 nobis uicissitudo diurni nocturnique temporis exhibetur. 
 sed cum creaturarum conditarum ordinem recolimus et inuenimus 
 omne uiride agri tertio die creatum, antequam sol fieret. 
 qui quarto die factus est, cuius praesentia dies iste cotidianus 
 usitatusque peragitur, quando audimus: cum factus est 
 dies, fecit deus caelum et terram et omne uiride agri,

 
 
 
 admonemur de ipso die cogitare, quem siue corporalem in 
 nescio qua luce nobis incognita siue spiritalem in societate 
 unitatis angelicae non tamen talem, qualem hic nouimus, 
 intellectu uestigare conemur.

Illud etiam non ab re fuerit intueri, quod, cum posset 
 dicere: hic est liber creaturae caeli et terrae, cum fecit deus 
 caelum et terram, ut in caelo et terra intellegeremus quidquid 
 in eis est, sicut loqui diuina scriptura consueuit, ut 
 nomine caeli et terrae saepissime, interdum addito et maris, 
 uniuersam insinuet creaturam, aliquando adiungens et dicens: 
 et quae sunt in eis, ut, quidquid horum diceret, ibi intellegeremus 
 et diem, siue quem primitus condidit, siue istum, 
 quem praesentia solis facit: non ita dixit, sed interposuit 
 diem dicens: cum factus est dies. nec ita locutus est, ut 
 diceret: hic est liber creaturae diei et caeli et terrae, tamquam 
 hoc ordine, quo facta narrantur, nec ita: hic est liber creaturae 
 caeli et terrae, cum factus est dies et caelum et terra, cum 
 fecit deus caelum et terram et omne uiride agri, nec ita: 
 hic est liber creaturae caeli et terrae, cum fecit deus diem et 
 caelum et terram et omne uiride agri, nec ita: hic est liber 
 creaturae caeli et terrae. fecit deus diem et caelum et terram 
 et omne uiride agri — hos enim magis locutionis modos loquendi 
 consuetudo poscebat -: sed ait: hic est liber creaturae 
 caeli et terrae, cum factus est dies, fecit deus 
 caelum et terram et omne uiride agri, tamquam illud 
 insinuans, cum factus est dies, tunc fecisse deum caelum et 
 terram et omne uiride agri.

 

 
 
 
 
 Porro autem superior narratio factum diem primitus indicat 
 eumque unum diem deputat; post quem secundum adnumerat, 
 quo factum est firmamentum, et tertium, quo species terrae 
 marisque digestae sunt et lignum atque herbam terra produxit. 
 an forte hoc illud est, quod in libro superiore moliebamur 
 ostendere deum simul fecisse omnia, quandoquidem 
 narrationis illa contextio, cum sex dierum ordine creata cuncta 
 et consummata memorasset, nunc ad unum diem omnia rediguntur 
 nomine caeli et terrae adiuncto etiam fruticum genere? 
 nimirum propter quod supra dixi, ut. si fortassis ex hac 
 nostra consuetudine intellegeretur dies, corrigeretur lector, 
 cum recoleret uiride agri ante istum solarem diem deum 
 dixisse, ut terra produceret. ita iam non ex alio sanctae 
 scripturae libro profertur testimonium, quod omnia simul deus 
 creauerit, sed uicina testificatio paginae consequentis ex hac 
 re nos admonet dicens: cum factus est dies, fecit deus 
 caelum et terram et omne uiride agri, ut istum diem 
 et septies intellegas repetitum, ut fierent septem dies et, cum 
 audis tunc facta omnia, cum factus est dies, illam senariam 
 uel septenariam repetitionem sine interuallis morarum spatiorumque 
 temporalium factam, si possis, adprehendas, si autem 
 nondum possis, haec relinquas conspicienda ualentibus, tu 
 autem cum scriptura non deserente infirmitatem tuam et 
 materno incessu tecum tardius ambulante proficias, quae sic 
 loquitur, ut altitudine superbos inrideat, profunditate adtentos 
 terreat, ueritate magnos pascat, affabilitate paruulos nutriat.

Quid sibi ergo uult etiam quod sequitur? nam ita sermo 
 contexitur: cum factus est dies, fecit deus caelum et 
 terram et omne uiride agri, antequam esset super 
 terram, et omne fenum agri, antequam exortum est. 
 quid est hoc? nonne quaerendum est, ubi ea fecerit, antequam 
 essent super terram et antequam exorta sunt? quis enim non 
 procliuius crederet tunc ea deum fecisse, cum exorta sunt, 
 non antequam exorta sunt, nisi admoneretur hoc diuino eloquio 
 ista deum ante fecisse, quam exorerentur, ut, si ubi facta 
 sint inuenire non possit, credat tamen ante facta quam exorta 
 quisquis huic scripturae pie credit; inpie quippe non 
 credit. 
 
 Quid ergo dicemus? an, quod nonnulli putauerunt, in ipso 
 uerbo dei facta omnia. antequam exorerentur in terra? sed, si 
 . hoc modo facta sunt, non cum factus est dies, sed antequam 
 fieret dies, facta sunt; aperte autem scriptura dicit: cum 
 factus est dies, fecit deus caelum et terram et omne 
 uiride agri, antequam esset super terram, et omne 
 fenum, antequam exoreretur. si ergo cum factus est dies, 
 non utique antequam fieret dies, ac per hoc non in uerbo, 
 quod patri coaeternum est, antequam dies, antequam omnino 
 aliquid fieret, sed cum factus est dies. nam illa, quae in 
 uerbo dei ante omnem creaturam sunt, non utique facta sunt; 
 haec autem facta sunt, cum factus est dies, sicut scripturae 
 uerba declarant, sed tamen antequam essent super terram et 
 antequam exorerentur: quod de uiridibus et feno agri dictum 
 est.

 
 
 
 
 Ubi ergo? an in ipsa terra causaliter et rationabiliter, sicut 
 in seminibus iam sunt omnia, antequam euoluant quodammodo 
 atque explicent incrementa et species suas per numeros temporum? 
 sed ista semina, quae uidemus, iam super terram 
 sunt, iam exorta sunt. an non erant super terram, sed infra 
 terram, et ideo, antequam exorta sunt, facta sunt, quia tunc 
 exorta sunt, cum semina germinarunt et accessu incrementorum 
 in auras eruperunt, quod per moras temporum nunc fieri 
 uidemus suo cuique generi distributas? num ergo semina tunc 
 facta sunt, cum factus est dies, et in ipsis erat omne uiride 
 agri et omne fenum nondum ea specie, qua sunt super 
 terram iam exorta, sed ea ui, qua sunt in rationibus seminum? 
 semina ergo primum terra produxit? sed non ita scriptura 
 loquebatur, cum diceret: et produxit terra herbam pabuli, 
 uel herbam feni, seminans semen secundam genus 
 et secundum similitudinem, et lignum fructuosum 
 faciens fructum, cuius semen suum in\' se secundum 
 genus super terram. his enim uerbis magis adparet semina 
 esse orta ex herbis et lignis, non autem illa ex seminibus, 
 sed ex terra, praesertim quia et ipsa uerba dei sic se habent. 
 non enim ait: germinent semina in terra herbam feni et 
 lignum fructuosum, sed ait: germinet terra herbam feni 
 seminans semen, ut semen ex herba, non herbam 
 insinuaret ex semine. et sic est factum. et produxit terra, 
 id est: prius sic est factum in cognitione illius diei, et produxit 
 terra. iam, ut hoc fieret etiam in ipsa creatura, quae 
 condita est.

 

 
 
 
 
 Quomodo ergo, antequam essent super terram et antequam 
 exorerentur? quasi eis aliud fuerit fieri cum caelo et terra, 
 quando factus est dies ille inusitatus atque incognitus nobis, 
 quem primum deus fecit, aliud autem exoriri iam super 
 terram, quod non fit nisi per hos dies, quos circuitus solis 
 facit per temporum moras suo cuique generi adcommodatas? 
 quod si ita est diesque ille societas atque unitas supercaelestium 
 angelorum atque uirtutum est, procul dubio longe 
 aliter nota est angelis creatura dei, aliter nobis; excepto, 
 quod eam in uerbo dei nouerunt, per quod facta sunt omnia, 
 etiam in se ipsa dico longe aliter eis notam esse quam nobis: 
 illis enim primordialiter, ut ita dicam. uel originaliter, sicut 
 eam deus primitus condidit et post eam conditionem a suis 
 operibus requieuit non condendo aliquid amplius, nobis autem 
 secundum rerum antea conditarum administrationem iam per 
 ordines temporum, secundum quam deus iam illis rebus 
 senaria perfectione consummatis usque modo operatur. 
 
 Causaliter ergo tunc dictum est produxisse terram herbam 
 et lignum, id est producendi accepisse uirtutem. in ea quippe 
 iam tamquam in radicibus, ut ita dixerim, temporum facta erant, 
 quae per tempora futura erant; nam utique postea plantauit 
 deus paradisum iuxta orientem et eiecit ibi de terra omne 
 lignum speciosum ad aspectum et bonum ad escam.. nec tamen 
 dicendum est eum tunc aliquid addidisse creaturae, quod 
 ante non fecerat, quod uelut illi perfectioni, qua omnia bona

 

 
 
 
 ualde sexto die consummauit post esset addendum; sed quia 
 iam omnes naturae fructicum atque lignorum in prima conditione 
 factae fuerant, a qua conditione deus requieuit, mouens 
 deinde administransque per temporales cursus illa ipsa, quae 
 condidit et a quibus conditis requieuit, non solum tunc 
 plantauit paradisum, sed etiam nunc omnia, quae nascuntur. 
 quis enim alius etiam nunc ista creat, nisi qui usque nunc 
 operatur? sed creat haec modo ex his, quae iam sunt; tunc 
 autem ab illo, cum omnino nulla essent, creata sunt, cum 
 factus et dies ille, qui etiam ipse omnino non erat, spiritalis 
 uidelicet atque intellectualis creatura.

Factae itaque creaturae motibus coeperunt currere tempora: 
 unde ante creaturam frustra tempora requiruntur, quasi possint 
 inueniri ante tempora tempora. motus enim si nullus esset 
 uel spiritalis uel corporalis creaturae, quo per praesens praeteritis 
 futura succederent, nullum esset tempus omnino. moueri 
 autem creatura non utique posset, si non esset. potius ergo 
 tempus a creatura quam creatura coepit a tempore, utrumque 
 autem ex deo; ex ipso enim et per ipsum et in ipso sunt 
 omnia. nec sic accipiatur quod dictum est: tempus a creatura 
 coepit, quasi tempus creatura non sit, cum sit creaturae motus 
 ex alio in aliud consequentibus rebus secundum ordinationem 
 administrantis dei cuncta quae creauit. quapropter cum primam 
 conditionem creaturarum cogitamus, a quibus operibus suis 
 deus in die septimo requieuit, nec illos dies sicut istos 
 solares nec ipsam operationem ita cogitare debemus, quemadmodum 
 nunc aliquid deus operatur in tempore, sed

 

 

 
 
 
 quemadmodum operatus est, unde inciperent tempora, quemadmodum 
 operatus est omnia simul, praestans eis etiam ordinem non 
 interuallis temporum, sed conexione causarum, ut ea, quae 
 simul facta sunt, senario quoque illius diei numero praesentato 
 perficerentur. 
 
 
 Non itaque temporali, sed causali ordine prius facta est 
 informis formabilisque materies, et spiritalis et corporalis, de 
 qua fieret, quod faciendum esset, cum et ipsa, priusquam 
 instituta est, non fuisset; nec instituta est nisi ab illo utique 
 summo deo et uero, ex quo sunt omnia. quae siue caeli et 
 terrae nomine significata sit, quae in principio fecit deus 
 ante unum illum diem, quem condidit, propterea iam sic 
 appellata, quia inde facta sunt caelum et terra, siue nomine 
 terrae inuisibilis et inconpositae atque abyssi tenebrosae, iam 
 in primo libro tractatum est. 
 
 
 In his uero, quae iam ex informitate formata sunt euidentiusque 
 appellantur creata uel facta uel condita, primum 
 factus est dies; oportebat enim, ut primatum creaturae 
 obtineret illa natura, quae creaturam per creatorem, non 
 creatorem per creaturam posset agnoscere. secundo firmamentum, 
 unde corporeus incipit mundus. tertio species maris 
 et terrae, atque in terra potentialiter, ut ita dicam, natura 
 herbarum atque lignorum. sic enim terra ad dei uerbum ea 
 produxit, antequam exorta essent, accipiens omnes numeros 
 eorum, quos per tempora exereret secundum suum genus. 
 deinde, posteaquam haec uelut habitatio rerum condita est, 
 quarto die luminaria et sidera creata sunt, ut prius pars 
 mundi superior rebus, quae intra mundum mouentur, uisibilibus 
 ordinaretur. quinto aquarum natura, quia caelo aerique 
 coniungitur, produxit ad dei uerbum indigenas suos, omnia

 
 
 
 scilicet natatilia et uolatilia; et haec potentialiter in numeris, 
 qui per congruos temporum motus exererentur. sexto terrestria 
 similiter animalia, tamquam ex ultimo elemento mundi ultima, 
 nihilominus potentialiter, quorum numeros tempus postea 
 uisibiliter explicaret. 
 
 
 Hunc omnem ordinem creaturae ordinatae dies ille cognouit; 
 et per hanc cognitionem sexies quodammodo praesentatus 
 tamquam sex dies exhibuit, cum sit unus dies ea, quae facta 
 sunt, in creatore primitus et in ipsis consequenter agnoscens 
 nec in ipsis remanens, sed eorum etiam posteriorem cognitionem 
 ad dei referens dilectionem, uesperam et mane et meridiem 
 in omnibus praebuit, non per moras temporum, sed propter 
 ordinem conditorum. postremo quietis sui creatoris, quia in 
 se requiescit ab omnibus operibus suis. notitiam repraesentans, 
 in qua non habet uesperam, benedici et sanctificari ob hoc 
 meruit. unde ipsum septenarium numerum sancto spiritui 
 quodammodo dedicatum commendat scriptura et nouit ecclesia. 
 
 Hic est ergo liber creaturae caeli et terrae, quia in principio 
 fecit deus caelum et terram secundum materiae quandam, 
 ut ita dicam, formabilitatem, quae consequenter uerbo eius 
 formanda fuerat, praecedens formationem suam non tempore, 
 sed origine. nam utique cum formaretur, primum factus est 
 dies; cum factus est dies, fecit deus caelum et terram et 
 omne uiride agri, antequam esset super terram, et omne 
 fenum agri, antequam exoreretur, sicut tractauimus uel si 
 quid liquidius et congruentius uideri et dici potuit aut potuerit.

Quod autem sequitur: non enim pluerat deus super

 

 

 
 
 
 terram, et homo non erat. qui operaretur terram, quo 
 pertineat et quid nobis insinuet, indagare difficile est. tamquam 
 ideo, antequam exortum est, fecit deus fenum agri, 
 quia nondum pluerat super terram; si enim post pluuiam 
 fenum fecisset, pluuia magis exortum quam factum ab eo 
 uideretur. quid enim? quod post pluuiam exoritur, ab alio fit 
 nisi ab eodem deo? cur autem non erat homo, qui operaretur 
 terram? nonne iam sexto die fecerat hominem et septimo 
 requieuerat ab omnibus operibus suis? an hoc recapitulando 
 commemorat, quoniam, quando fecit deus omne uiride agri et 
 omne fenum, nondum pluerat super terram, et nondum erat 
 homo? tertio quippe die fecit ista, hominem autem sexto. 
 sed cum fecit deus omne uiride atque omne fenum agri, antequam 
 exortum est super terram, non solum homo non erat. 
 qui operaretur terram, sed nec ipsum fenum erat super 
 terram, quod utique ante dicit factum quam exortum. an ideo 
 die tertio deus fecit ista, quia nondum erat homo, qui operando 
 terram faceret ea? quasi uero tam multa ligna et tam 
 multa genera herbarum non sine ulla opera hominum nascuntur 
 ex terra. 
 
 
 An ob hoc utrumque positum est, et quia nondum pluerat 
 super terram et quia nondum erat homo, qui operaretur 
 terram? ubi enim opera humana non est, per pluuiam ista 
 nascuntur. sunt autem quaedam, quae etiam per pluuiam non 
 nascuntur, nisi opera humana accedat. ideo nunc utrumque 
 adiutorium necessarium est, ut cuncta nascantur; tunc autem 
 utrumque defuit. ideo fecit haec deus potentia uerbi sui sine

 
 
 
 pluuia et sine opere humano. nam etiam nunc ipse facit, sed 
 iam per pluuiam et per hominum manus, quamuis neque qui 
 plantat est aliquid neque qui rigat, sed qui incrementum 
 dat, deus. 
 
 Quid est ergo, quod adiungit: fons autem ascendebat 
 de terra et inrigabat omnem faciem terrae? ille quippe 
 fons tanta largitate manans sicut Nilus Aegypto posset uniuersae 
 terrae esse pro pluuia. quid itaque pro magno conmendatum 
 est, antequam plueret, fecisse deum illa gignentia, 
 cum tantum posset adiuuare pluuia, quantum fons inrigans 
 terram? uerum et si aliquid minus, minora illa fortasse, non 
 tamen nulla nascerentur. an hinc etiam more suo scriptura 
 tamquam infirmis infirmiter loquitur et tamen innuit aliquid, 
 quod intellegat qui ualuerit? nimirum enim sicut isto die 
 paulo superius commemorato significauit unum diem factum 
 a deo et tunc deum fecisse caelum et terram, cum factus 
 est dies, ut, quomodo possemus, cogitaremus simul omnia 
 deum fecisse, quamuis superior sex dierum enumeratio uelut 
 temporum interualla ostendisse uideretur, ita, cum dixisset 
 cum caelo et terra deum fecisse omne uiride agri, antequam 
 esset super terram, et omne fenum agri, antequam exortum 
 est, addidit: nondum enim pluerat deus super terram, 
 nec erat homo, qui operaretur terram, tamquam diceret: 
 non ea sic fecit deus, quemadmodum facit nunc talia, cum 
 pluit et cum operantur homines. haec enim iam per moras

 

 
 
 
 temporum fiunt, quae tunc non erant, cum fecit omnia simul, 
 unde etiam tempora inciperent.

Quod ergo sequitur: fons autem ascendebat de 
 terra et inrigabat omnem faciem terrae, hinc iam, quantum 
 arbitror, intimatur, quae fiant secundum interualla temporum 
 ex illa prima conditione creaturarum, ubi facta sunt 
 omnia simul. et recte ab eo coepit elemento, ex quo cuncta 
 genera nascuntur uel animalium uel herbarum atque lignorum, 
 ut agant temporales numeros suos naturis propriis distributos. 
 omnia quippe primordia seminum, siue unde omnis caro siue 
 unde omnia frutecta gignuntur, umida sunt et ex umore concrescunt. 
 insunt autem illis efficacissimi numeri trahentes 
 secum sequaces potentias ex illis perfectis operibus dei, a 
 quibus in die septimo requieuit. 
 
 Uerum tamen quis iste sit fons ad inrigandam faciem terrae 
 omnis idoneus, merito quaeritur. si enim fuit et obstrusus 
 est uel siccatus, causa quaerenda est. nunc enim uidemus 
 nullum esse fontem, quo inrigetur omnis facies terrae. fortassis 
 ergo peccatum hominum hanc etiam poenam conmeruit, 
 ut tanta illius fontis repressa largitas facillimam terris auferret 
 fecunditatem, ut incolentium augeretur labor. posset hoc, 
 quamuis nulla id scriptura narrauerit, adfirmare humana 
 suspicio, nisi illud occurreret, quod peccatum hominum, cui 
 poena laboris inposita est, post paradisi delicias extitit; 
 paradisus autem habebat praegrandem fontem suum, de quo 
 post diligentius suo loco loquendum est, ex cuius uno capite

 

 
 
 
 quattuor magna flumina et nota gentibus manare narrantur. 
 ubi ergo erat iste fons aut ista flumina, quando ille unus 
 maximus ascendebat de terra et inrigabat omnem faciem 
 terrae? certe enim tunc non Geon, qui dicitur Nilus, unus 
 ex illis quattuor, rigabat Aegyptum, quando fons ascendebat 
 de terra et non Aegyptum tantum, sed omnem faciem terrae 
 satiabat. 
 
 An primo deum uoluisse credendum est uno fonte maximo 
 inrigare omnem terram, ut ea, quae in illa principaliter condiderat. 
 accepto humoris adiutorio iam etiam per temporalia 
 spatia gignerentur pro suorum generum diuersitate 
 etiam diuersis numeris dierum, et postea plantato paradiso 
 repressisse illum fontem multisque fontibus, sicut eam nunc 
 uidemus, inpleuisse terram, de paradisi autem uno fonte 
 quattuor ingentia flumina diuisisse, ut et terra cetera creaturarum 
 suarum plena generibus congruos numeros suorum 
 temporum agentibus fontes etiam suos haberet ac fluuios et 
 paradisus loco electiore plantatus quattuor illa flumina ex 
 capite sui fontis emitteret? aut ex ipso uno fonte paradisi 
 multo largius exundante prius totam rigasse terram atque ad 
 parienda per temporum numeros genera, quae in ea sine interuallis 
 temporum creauerat, fecundasse ac postea repressisse 
 in eo loco aquarum eruptionem uastissimam, ut de diuersis 
 per omnem terram capitibus fluminum ac fontium iam manarent, 
 ac deinde in regione illius fontis non iam uniuersam terram 
 rigantis, sed memorabiles quattuor solos illos fluuios

 
 
 
 emittentis plantasse paradisum, ubi hominem, quem fecerat, conlocaret?

Quia enim non omnia scripta sunt, quemadmodum post 
 illam primam rerum conditionem tempora cucurrerint seque 
 secutae sint administrationes creaturarum, quae primitus factae 
 sextoque die illo consummatae sunt, sed quantum satis iudicauit 
 spiritus, qui inerat scribenti ea, quae non solum ad 
 factarum rerum notitiam, sed etiam ad futurarum praefigurationem 
 ualerent, nescientes coniectamus. quid fieri potuerit, 
 quod ille non nesciens praetermisit, tantum id conantes 
 pro modulo nostro, quantum adiuuamur,\' efficere, ne aliqua 
 absurditas uel repugnantia putetur esse in scripturis sanctis, 
 quae opinionem lectoris offendat et, dum existimat fieri non 
 potuisse, quae facta esse scriptura conmemorat, uel resiliat 
 a fide uel non accedat ad fidem.

Proinde cum de isto fonte quaerimus, quomodo id, quod 
 dictum est: ascendebat de terra et inrigabat omnem 
 faciem terrae, non inpossibile uideatur, si ea, quae diximus, 
 inpossibilia cuiquam uidentur, quaerat ipse aliud, quo tamen 
 uerax ista scriptura monstretur, quae procul dubio uerax 
 est, etiamsi non monstretur. nam si argumentari uoluerit, 
 quo eam falsam esse conuincat, aut ipse nulla uera de creaturarum 
 conditione atque administratione dicturus est aut, 
 si uera dixerit, istam non intellegendo falsam putabit; uelut 
 si contendat ideo non potuisse uno quantolibet fonte omnem

 
 
 
 terrae faciem rigari, quia, si montes non rigabat, non omnem 
 terrae faciem rigabat; si autem etiam montes rigabat, non 
 erat iam inpertitio saginae, sed diluuii inundatio: quod si terra 
 tunc sic erat, totum mare erat, et nondum discreta erat arida.

Cui respondetur, quia hoc uicibus temporum posset, 
 sicut certo tempore per plana Aegypti Nilus restagnat et alio 
 tempore ad ripas suas redit. aut si iste nescio cuius ignotae 
 ac longinquae partis mundi aquis et pruinis hiemalibus anniuersaria 
 creditur incrementa conligere, quid de oceani alternis 
 aestibus, quid de quibusdam litoribus, quae late nudantur 
 fluctibus uicissimque operiuntur, dici potest? ut omittam, 
 quod de quorundam fontium mira uicissitudine perhibetur, 
 certo annorum interuallo sic eos inundare, ut totam illam 
 regionem rigent, cui alio tempore ex altis puteis ad potandum 
 sufficientem praebent aquam. cur sit ergo incredibile, si ex 
 uno abyssi capite alterna inundatione fluente atque refluente 
 tunc uniuersa terra rigata est? quodsi ipsius abyssi magnitudinem 
 ea parte excepta, quod mare dicitur et euidenti 
 amplitudine atque amaris fluctibus terras ambit, in ea sola 
 parte, quam reconditis sinibus terra continet, unde se omnes 
 fontes amnesque diuersis tractibus uenisque distribuunt et 
 suis quique locis erumpunt, fontem uoluit scriptura appellare, 
 non fontes, propter naturae unitatem eumque per innumerabiles 
 uias antrorum atque rimarum ascendentem de terra et ubique 
 dispertitis quasi crinibus inrigantem omnem faciem terrae

 
 
 
 non continua specie tamquam maris aut- stagni, sed sicut 
 uidemus ire aquas per alueos fluminum flexusque riuorum et 
 eorum excessu uicina perfundere, quis non accipiat, nisi qui 
 contentioso spiritu laborat? potest quippe etiam ita dicta 
 intellegi omnis terrae facies inrigata, quemadmodum dicitur 
 omnis uestis facies colorata. etiamsi non continuatim, sed 
 maculatim fiat, praesertim quia tunc in nouitate terrarum 
 etsi non omnia. plura tamen plana fuisse credibile est, qua 
 latius possent erumpentia fluenta dispergi atque distendi. 
 
 Quapropter de istius fontis magnitudine uel multitudine, 
 qui siue unam habuit alicunde eruptionem siue propter aliquam 
 in terrae occultis sinibus unitatem, unde omnes aquae super 
 terram scatent omnium fontium magnorum atque paruorum. 
 unus fons dictus est, per omnes dispertitiones suas ascendens 
 de terra et inrigans omnem faciem terrae, siue etiam, quod 
 est credibilius, quia non ait: unus fons ascendebat de terra. 
 sed ait: fons autem. ascendebat de terra, pro numero 
 plurali posuit singularem, ut. sic intellegamus fontes multos 
 per uniuersam terram loca uel regiones proprias inrigantes, 
 sicut dicitur miles et multi intelleguntur, sicut dicta est 
 lucusta et rana in plagis, quibus Aegyptii percussi sunt, cum 
 esset innumerabilis lucustarum numerus et ranarum: iam non 
 diutius laboremus.

Sed illud etiam atque etiam consideremus, utrum possit 
 nobis per omnia constare sententia, qua dicebamus aliter 
 operatum deum omnes creaturas prima conditione, a quibus

 

 
 
 
 operibus in die septimo requieuit, aliter ista eorum administratione, 
 qua usque nunc operatur : id est, tunc omnia 
 simul sine ullis temporalium morarum interuallis, nunc autem 
 per temporum moras. quibus uidemus sidera moueri ab ortu 
 ad occasum, caelum mutari ab aestate ad hiemem, germina certis 
 dierum momentis pullulare, grandescere, uirescere, arescere, animalia 
 quoque statutis temporum metis et cursibus et concipi 
 et perfici et nasci et per aetates usque in senium mortemque 
 decurrere et cetera huiusmodi temporalia. quis enim operatur 
 ista nisi deus etiam sine ullo tali suo motu? non enim et 
 ipsi accidit tempus. inter illa ergo opera dei, a quibus 
 requieuit in die septimo, et ista, quae usque nunc operatur, 
 quendam scriptura interponens suae narrationis articulum 
 commendauit se illa explicasse et coepit iam ista contexere. 
 illorum explicatorum commendatio sic facta est: hic est 
 liber creaturae caeli et terrae, cum factus est dies, 
 fecit deus caelum et terram et omne uiride agri, 
 antequam esset super terram, et omne fenum agri, 
 antequam exoreretur. non enim pluerat deus super 
 terram et homo non erat, qui operaretur terram. 
 istorum autem contextio sic coepit: fons autem ascendebat 
 de terra et inrigabat omnem faciem terrae. ab hac 
 commemoratione fontis huius et deinceps ea, quae narrantur, 
 per moras temporum facta sunt, non omnia simul.

Cum ergo aliter se habeant omnium creaturarum 
 rationes incommutabiles in uerbo dei. aliter eius illa opera,

 

 
 
 
 a quibus in die septimo requieuit, aliter ista, quae ex illis 
 usque nunc operatur, horum trium hoc, quod extremum posui. 
 nobis utcumque notum est per corporis sensus et huius 
 consuetudinem uitae. duo uero illa remota a sensibus nostris 
 et ab usu cogitationis humanae prius ex diuina auctoritate 
 credenda sunt, deinde per haec, quae nota sunt. utcumque 
 noscenda, quanto quisque magis minusue potuerit pro suae 
 capacitatis modo diuinitus adiutus, ut possit.

De primis ergo illis diuinis incommutabilibus aeternisque 
 rationibus, quoniam ipsa dei sapientia, per quam facta 
 sunt omnia, priusquam fierent, ea nouerat, sicut scriptura 
 - testatur: in principio erat uerbum et uerbum erat 
 apud deum et deus erat uerbum. hoc erat in principio 
 apud deum. omnia per ipsum facta sunt, et sine ipso 
 factum est nihil, quis ergo tam sit demens, ut dicat non 
 ea deum fecisse, quae nouerat? porro si nouerat. ubi nisi 
 apud se ipsum, apud quem uerbum erat, per quod facta sunt 
 omnia? nam si extra se ipsum ea nouerat, quis eum docuerat? 
 quis enim cognouit sensum domini? aut quis consiliarius 
 eius fuit? aut quis prior dedit illi, et retribuetur 
 ei? quoniam ex ipso et per ipsum et in ipso 
 sunt omnia. 
 
 Quamquam et ea, quae sequuntur in euangelio, satis adserant 
 istam sententiam; adiungit enim euangelista et dicit: quod 
 factum est, in illo uita est, et uita erat lux hominum, 
 quia scilicet rationales mentes, in quo genere homo factus 
 est ad imaginem dei, non habent ueram lucem suam nisi

 

 
 
 
 ipsum uerbum dei. per quod facta sunt omnia, cuius participes 
 esse poterunt ab omni iniquitate et errore mundatae.

Non ergo ita pronuntiari oportet: quod factum est 
 in illo, uita est, ut subdistinguamus: quod factum est 
 in illo, et deinde inferamus: uita est. quid enim non in 
 illo factum est, cum commemoratis multis etiam terrenis 
 creaturis dicatur in psalmo: omnia in sapientia fecisti, 
 dicat et apostolus: quoniam in ipso condita sunt omnia in 
 caelo et in terra. uisibilia et inuisibilia. consequens ergo 
 erit, si ita distinxerimus, ut et ipsa terra et quaecumque in ea 
 sunt uita sint. quae cum absurde dicantur omnia uiuere, 
 quanto absurdius, ut etiam uita sint? praesertim quia distinguit, 
 de quali uita loquatur, cum addit: et uita erat lux 
 hominum. sic ergo distinguendum est, ut, cum dixerimus: 
 quod factum est, deinde inferamus: in illo uita est, non 
 in se scilicet, hoc est in sua natura, qua factum est, ut 
 conditio creaturaque sit, sed in illo uita est, quia omnia, 
 quae per ipsum facta sunt, nouerat, antequam fierent, ac per 
 hoc in illo erant non sicut creatura, quam fecit, sed sicut 
 uita et lux hominum. quod est ipsa sapientia et ipsum uerbum 
 unigenitus filius dei. eo modo ergo in illo uita est, quod 
 factum est, quomodo dictum est: sicut habet pater uitam 
 in semet ipso, sic dedit filio habere uitam in semet 
 ipso. 
 
 Nec praetermittendum est, quod emendatiores codices 
 habent: quod factum est, in illo uita erat, ut sic

 

 
 
 
 intellegatur: uita erat, quomodo in principio erat uerbum, et 
 uerbum erat apud deum, et deus erat uerbum. quod 
 ergo factum est, iam uita erat in illo, et uita non 
 qualiscumque — nam et pecora dicuntur uiuere, quae frui 
 non possunt participatione sapientiae — sed uita erat lux 
 hominum. mentes quippe rationales purgatae gratia eius 
 possunt peruenire ad eiusmodi uisionem, qua nec superius 
 quicquam sit nec beatius.

Sed etiam si hoc legamus et intellegamus: quod 
 factum est, in illo uita est, manet ista sententia, ut id, 
 quod per ipsum factum est, uita esse in illo intellegatur, in 
 qua uita uidit omnia, quando fecit et, sicut uidit, ita fecit, 
 non praeter se ipsum uidens, sed in se ipso ita enumerauit 
 omnia, quae fecit. nec alia uisio ipsius et patris, sed una, 
 sicut una substantia. nam et in libro Iob ita ipsa sapientia, 
 per quam facta sunt omnia, praedicatur: sapientia uero, 
 inquit, unde inuenta est? uel quis sit locus scientiae? 
 ignorat mortalis uiam eius nec inuenietur in hominibus. 
 et paulo post: audiuimus, inquit, eius gloriam. 
 dominus commendauit uiam eius et ipse nouit locum 
 eius. ipse enim omne, quod est sub caelo, perspicit et 
 nouit quae sunt in terra omnia quae fecit: uentorum 
 libramenta aquae mensuras quando fecit, sicut uidit, 
 enumerauit. his atque huiusmodi testimoniis probatur, quod 
 haec omnia, priusquam fierent, erant in notitia facientis, et 
 utique ibi meliora, ubi ueriora, ubi aeterna et incommutabilia. 
 quamquam sufficere debeat, ut quisque nouerit, uel inconcusse

 

 
 
 
 credat, quod deus haec omnia fecerit, non opinor eum esse 
 tam excordem, ut deum quae non nouerat fecisse arbitretur. 
 porro, si nouerat ea, priusquam faceret ea, profecto, priusquam 
 fierent, apud illum erant eo modo nota, quo sempiterne 
 atque incommutabiliter uiuunt et uita sunt, facta autem eo 
 modo, quo unaquaeque creatura in genere suo est.

Quamuis ergo illa aeterna incommutabilisque natura, 
 quod deus est, habens in se, ut sit, sicut Moysi dictum est: 
 ego sum qui sum, longe scilicet aliter, quam sunt ista, 
 quae facta sunt, quoniam illud uere ac primitus est, quod 
 eodem modo semper est nec solum non commutatur, sed 
 commutari omnino non potest, nihil horum, quae fecit, existens 
 et omnia primitus habens, sicut ipse est — neque enim ea 
 faceret, nisi ea nosset, antequam faceret, nec nosset, nisi 
 uideret, nec uideret, nisi haberet, nec haberet ea, quae nondum 
 facta erant, nisi quemadmodum est ipse non factus —: 
 quamuis, inquam, illa substantia ineffabilis sit nec dici 
 utcumque homini per hominem possit nisi usurpatis quibusdam 
 locorum ac temporum uerbis, cum sit ante omnia tempora 
 et ante omnes locos, tamen propinquior nobis est. qui 
 fecit, quam multa, quae facta sunt. in illo enim uiuimus 
 et mouemur et sumus; istorum autem pleraque remota 
 sunt a mente nostra propter dissimilitudinem sui generis, 
 quoniam corporalia sunt, nec idonea est ipsa mens nostra, in 
 ipsis rationibus, quibus facta sunt, ea uidere apud deum, ut 
 per hoc sciamus, quot et quanta qualiaque sint, etiamsi non 
 ea uideamus per corporis sensus. remota quippe sunt a sensibus 
 corporis nostri, quoniam longe sunt uel interpositis

 

 
 
 
 aut obpositis aliis a nostro contuitu actuque separantur. ex 
 quo fit, ut maior ad illa inuenienda sit labor quam ad illum, 
 a quo facta sunt, cum sit inconparabili felicitate praestantius 
 illum ex quantulacumque particula pia mente sentire quam 
 illa uniuersa conprehendere. unde recte culpantur in libro 
 sapientiae inquisitores huius saeculi: si enim tantum, inquit, 
 potuerunt ualere, ut possent aestimare saeculum, 
 quomodo eius dominum non facilius inuenerunt? ignota 
 enim sunt fundamenta terrae oculis nostris, et qui fundauit 
 terram, propinquat mentibus nostris.

Iam nunc consideremus ea, quae fecit deus omnia 
 simul, a quibus in sexto die consummatis requieuit in septimo, 
 postea\' consideraturi opera eius, in quibus usque nunc 
 operatur. ipse enim ante saecula; a saeculo autem ea dicimus, 
 ex quo coepit saeculum, sicut ipsum mundum, in saeculo 
 autem, sicut ea, quae nascuntur in mundo. cum ergo scriptura 
 dixisset: omnia per ipsum facta sunt, et sine ipso 
 factum est nihil, paulo post ait: in hoc mundo erat, et 
 mundus per eum factus est. de hoc opere dei alio loco 
 scriptum est: qui fecisti mundum de materia informi. 
 hic mundus plerumque caeli et terrae nomine nuncupatur, 
 sicut iam commemorauimus, quem scriptura dicit deum fecisse, 
 cum factus est dies . de quibus uerbis iam, quantum uisum 
 est, disputauimus, quemadmodum congruat conditioni mundi 
 huius, et quod sex diebus consummatus est cum omnibus, 
 quae in eo sunt, et quod tunc factus est, cum factus est 
 dies, ut et illud congruat, quod creauit omnia simul

Huius uniuersae dei creaturae multa non nouimus, 
 siue quae in caelis sunt altius, quam ut noster sensus ea 
 possit adtingere, siue quae in regionibus terrarum fortassis 
 inhabitabilibus siue quae deorsum latent uel in profundo 
 abyssi uel in occultis sinibus terrae. haec igitur antequam 
 fierent, utique non erant. quomodo ergo deo nota erant, quae 
 non erant? et rursus quomodo ea faceret, quae sibi nota non 
 erant? non enim quidquam fecit ignorans. nota ergo fecit, 
 non facta cognouit. proinde, antequam fierent, et erant et 
 non erant: erant in dei scientia, non erant in sua natura. ac 
 per hoc factus est dies ille, cui utroque modo innotescerent, 
 et in deo et in se ipsis, illa uelut matutina siue diurna 
 cognitione, hac uero uelut uespertina. ipsi autem deo non 
 audeo dicere alio modo innotuisse, cum ea fecisset, quam 
 illo. quo ea nouerat ut faceret, apud quem non est commutatio 
 nec momenti obumbratio.

Non sane propter inferiorum scientiam nuntiis indiget, 
 quasi per eos fiat scientior; sed illo simplici ac mirabili modo 
 nouit omnia stabiliter atque incommutabiliter. habet autem 
 nuntios propter nos et propter ipsos, quia illo modo deo 
 parere et adsistere. ut eum de inferioribus consulant eiusque 
 supernis praeceptis et iussis obtemperent, bonum est eis in 
 ordine propriae naturae atque substantiae. nuntii autem graece. 
 angeli dicuntur: quo nomine generali uniuersa illa superna 
 ciuitas nuncupatur, quem primum diem conditum existimamus.

 

 

 

 
 
 
 
 
 Nam nec illud eos latuit mysterium regni caelorum. quod 
 oportuno tempore reuelatum est pro salute nostra, quo ex hac 
 peregrinatione liberati eorum coetui coniungamur. neque enim 
 hoc ignorarent, quandoquidem ipsum semen, quod oportuno 
 tempore aduenit, per ipsos dispositum est in manu mediatoris, 
 id est in eius potestate, qui dominus eorum est, et in forma 
 dei et in forma serui. dicit item apostolus: mihi minimo 
 omnium sanctorum data est gratia haec in gentibus 
 adnuntiare inuestigabiles diuitias Christi et inluminare, 
 quae sit dispositio sacramenti. quod fuit absconditum 
 a saeculis in deo, qui uniuersa creauit. ut 
 innotesceret principibus et potestatibus in caelestibus 
 per ecclesiam multiformis sapientia dei secundum 
 propositum saeculorum quam fecit in Christo 
 Iesu domino nostro. sic ergo fuit hoc absconditum a 
 saeculis in deo, ut tamen innotesceret principibus et potestatibus 
 in caelestibus per ecclesiam multiformis sapientia 
 dei, quia ibi primitus ecclesia, quo post resurrectionem et 
 ista ecclesia congreganda est, ut simus aequales angelis dei. 
 illis ergo a saeculis innotuit, quia omnis creatura non ante 
 saecula, sed a saeculis. ab ipsa enim exorta sunt saecula et

 

 
 
 
 ipsa a saeculis, quoniam initium eius initium saeculorum est; 
 unigenitus autem ante saecula, per quem facta sunt saecula. 
 ideoque ex persona sapientiae, ante saecula, inquit. fundauit 
 me, ut in ea faceret omnia, cui dictum est: omnia in 
 sapientia fecisti. 
 
 
 Quod non autem in deo tantum innotescit angelis. quod 
 absconditum est, uerum etiam hic eis adparet, cum efficitur 
 atque propalatur, idem apostolus ita testis est: et sine 
 dubio, inquit, magnum est pietatis sacramentum, quod 
 manifestatum est in carne, iustificatum est in spiritu, 
 adparuit angelis, praedicatum est in gentibus. creditum 
 est in mundo, adsumtum est in gloria. et. nisi 
 fallor, mirum est, si non omnia, quae dicitur deus tamquam 
 ad praesens tempus cognoscere, ideo dicitur, quia cognosci 
 facit, siue ab angelis siue ab hominibus. modus quippe iste 
 locutionis, cum per efficientem id quod efficitur significatur. 
 creber est in scripturis sanctis, maxime cum de deo aliquid 
 dicitur, quod ei ad proprietatem locutionis non conuenire 
 praesidens mentibus nostris ipsa ueritas clamat.

Iam nunc ergo discernamus opera dei. quae usque nunc 
 operatur, ab illis operibus, a quibus in die septimo requieuit. 
 sunt enim, qui arbitrentur tamtummodo mundum ipsum 
 factum a deo, cetera iam fieri ab ipso mundo, sicut ille 
 ordinauit et iussit, deum autem ipsum nihil operari. contra 
 quos profertur illa sententia domini: pater meus usque 
 modo operatur. et ne quisquam putaret apud se illum 
 aliquid operari, non in hoc mundo, pater in me manens,

 

 

 
 
 
 inquit, facit opera sua; et sicut pater suscitat mortuos 
 et uiuificat, sic et filius quos uult uiuificat. deinde 
 quia non solum magna atque praecipua, uerum etiam ista 
 terrena et extrema ipse operatur, ita dicit apostolus : stulte, 
 tu quod seminas non uiuificatur, nisi moriatur; et 
 quod seminas, non corpus quod futurum est seminas, 
 sed nudum granum fere tritici aut alicuius ceterorum; 
 deus autem illi dat corpus quomodo uoluerit 
 et unicuique seminum proprium corpus. sic ergo credamus 
 uel, si possumus, etiam intellegamus usque nunc operari 
 deum, ut, si conditis ab eo rebus operatio eius subtrahatur, 
 intercidant. 
 
 Sed plane, si aliquam creaturam sic eum nunc instituere 
 putauerimus, ut genus eius primae illi suae conditioni non 
 inseruerit, aperte contradicimus dicenti scripturae, quod 
 consummauerit omnia opera sua in die sexto. secundum illa 
 enim genera rerum, quae primo condidit, noua eum multa 
 facere, quae tunc non fecit, manifestum est. nouum autem 
 genus instituere credi recte non potest, quoniam tunc omnia 
 consummauit. mouet itaque occulta potentia uniuersam creaturam 
 suam eoque motu illa uersata, dum angeli iussa perficiunt, 
 dum circumeunt sidera, dum alternant uenti, dum 
 abyssus aquarum lapsibus et diuersis etiam per aerem conglobationibus 
 agitatur, dum uireta pullulant suaque semina 
 euoluunt, dum animalia gignuntur uarioque adpetitu proprias 
 uitas agunt, dum iniqui iustos exercere permittuntur, explicat

 

 
 
 
 saecula, quae illi, cum primum condita est. tamquam plicita 
 indiderat: quae tamen in suos cursus non explicarentur, si ea 
 ille, qui condidit, prouido motu administrare cessaret.

Admoneri autem nos oportet his, quae in tempore 
 formantur atque nascuntur, quomodo ista considerare debeamus. 
 non enim frustra scriptum est de sapientia, quod amatoribus 
 suis ostendit se in uiis hilariter et in omni prouidentia 
 occurrit illis. nec omnino audiendi sunt, qui 
 putauerunt sublimes quidem mundi partes, id est a confinio 
 corpulentioris aeris huius et supra, diuina prouidentia gubernari, 
 hanc autem imam partem terrenam et humidam aerisque 
 huius uicinioris, qui terrarum et aquarum exhalationibus 
 humescit, in quo uenti nubesque consurgunt. casibus potius 
 et fortuitis motibus agitari. contra hos enim loquitur psalmus, 
 qui cum explicasset laudem caelestium se etiam ad ista 
 inferiora conuertit dicens: laudate dominum de terra, 
 dracones et omnes abyssi: ignis, grando, nix. glacies. 
 spiritus tempestatis, quae faciunt uerbum eius. nihil 
 enim tam uidetur casibus uolui quam omnes istae procellosae 
 ac turbulentae qualitates, quibus caeli huius inferioris, quod 
 non inmerito etiam terrae nomine deputatum est, facies 
 uariatur et uertitur. sed cum addidit: quae faciunt uerbum 
 eius, satis ostendit earum quoque rerum ordinem diuino 
 subditum imperio latere nos potius quam uniuersitatis deesse 
 naturae. quid autem? ore suo saluator, cum dicit unum

 

 
 
 
 passerem non cadere in terram sine dei uoluntate, et quod 
 fenum agri post paululum mittendum in clibanum ipse tamen 
 uestiat. nonne confirmat non solum totam istam mundi 
 partem rebus mortalibus et corruptibilibus deputatam, uerum 
 etiam uilissimas eius abiectissimasque particulas diuina prouidentia 
 regi?

Et certe isti, qui hoc negant nec sanctis eloquiis tantae 
 auctoritatis adquiescunt, si in hac mundi parte, quam putant 
 fortuitis motibus perturbari potius quam sapientia diuinae 
 summitatis regi et, ut hoc quasi probent, gemino abutuntur 
 argumento, uel quod supra commemoraui de inconstantia 
 tempestatum uel de felicitatibus atque infelicitatibus hominum, 
 quod non pro uitae meritis accidunt, uiderent tantum ordinem, 
 quantus in membris carnis cuiuslibet animantis adparet, non 
 dico medicis, qui haec propter artis suae necessitatem diligenter 
 patefacta et dinumerata rimati sunt, sed cuiuis 
 mediocris cordis et considerationis homini, nonne clamarent 
 ne puncto quidem temporis deum, a quo est omnis mensurarum 
 modus, omnis parilitas numerorum, omnis ordo ponderum, 
 ab eius gubernatione cessare? quid ergo absurdius, 
 quid insulsius sentiri potest quam eam totam esse uacuam 
 nutu et regimine prouidentiae, cuius extrema et exigua uideas 
 tanta dispositione formari, ut aliquanto adtentius cogitata 
 ineffabilem incutiant admirationis horrorem? et cum animae 
 natura naturae corporis antecellat, quid est dementius quam

 

 
 
 
 putare nullum esse diuinae prouidentiae iudicium de moribus 
 hominum, cum in eorum carne tanta eius sollertiae clareant 
 et demonstrentur indicia? sed quia haec minima in promtu 
 sunt sensibus nostris et ea facile uestigamus, elucet in eis 
 ordo rerum; at illa, quorum ordinem uidere non possumus, 
 inordinata arbitrantur. qui esse non putant. nisi quod uidere 
 possunt, aut, si putant, tale aliquid putant, quale uidere consueuerunt.

Nos autem, quorum gressus, ne in illam peruersitatem 
 incidamus, eadem diuina prouidentia per sanctam scripturam 
 regit, ex ipsis quoque operibus dei eodem adiuuante indagare 
 conemur, ubi haec simul creauerit, cum a consummatis suis 
 operibus requieuit, quorum species per ordinem temporum 
 usque nunc operatur. consideremus ergo cuiuslibet arboris 
 pulchritudinem in robore, ramis. frondibus, pomis: haec species 
 non utique repente tanta ac talis exorta est. sed quo etiam 
 ordine nouimus. surrexit enim a radice. quam terrae primum 
 germen infixit, atque inde omnia illa formata et distincta 
 creuerunt. porro illud germen ex semine: in semine ergo illa 
 omnia primitus fuerunt non mole corporeae magnitudinis, 
 sed ui potentiaque causali. nam illa magnitudo copia terrae 
 humorisque congesta est. sed illa in exiguo grano mirabilior 
 praestantiorque uis est, qua ualuit adiacens humor conmixtus 
 terrae tamquam materies uerti in ligni illius qualitatem, in 
 ramorum diffusionem, in foliorum uiriditatem ac figuram; in

 
 
 
 fructuum formas et opulentiam omniumque ordinatissimam 
 distinctionem. quid enim ex arbore illa surgit aut pendet. 
 quod non ex quodam occulto thesauro seminis illius extractum 
 atque depromtum est? at illud semen ei arbore licet non 
 illa sed altera, atque illa rursus ex altero semine; aliquando 
 autem et arbor ex arbore, cum surculus demitur atque plantatur. 
 ergo et semen ex arbore et arbor ex semine et arbor ex 
 arbore. semen autem ex semine nullo modo, nisi arbor interueniat 
 prius; arbor uero ex arbore, etiamsi semen non interueniat. 
 alternis igitur successionibus alterum ex altero, sed 
 utrumque ex terra nec ex ipsis terra; prior igitur eorum 
 parens terra. sic et animalia: potest incertum esse utrum ex 
 ipsis semina, an ipsa ex seminibus; quodlibet tamen horum 
 prius, ex terra certissimum est. 
 
 Sicut autem in ipso grano inuisibiliter erant omnia simul, 
 quae per tempora in arborem surgerent, ita ipse mundus 
 cogitandus est, cum deus simul omnia creauit, habuisse simul 
 omnia, quae in illo cum illo facta sunt, quando factus est 
 dies, non solum caelum cum sole et luna et sideribus, quorum 
 species manet motu rotabili, et terram et abyssos, quae uelut 
 inconstantes motus patiuntur atque inferius adiuncta partem 
 alteram mundo conferunt, sed etiam illa, quae aqua et terra 
 produxit potentialiter atque causaliter, priusquam per tem- . 
 porum moras ita exorerentur, quomodo nobis iam nota sunt 
 in eis operibus, quae deus usque nunc operatur. 
 
 
 Quae cum ita sint, hic est liber creaturae caeli et 
 terrae, cum factus est dies, fecit deus caelum et

 

 
 
 
 terram et omne uiride agri, antequam esset super 
 terram, et omne fenum agri. antequam exortum est. 
 non sic, quomodo facit opere, quo nunc usque operatur per 
 pluuiam et hominum agriculturam — ad hoc enim adiunctum 
 est: non enim pluerat deus super terram nec erat 
 homo qui operaretur terram — sed illo modo, quo 
 creauit omnia simul senarioque dierum numero consummauit. 
 cum diem, quem fecit, eis, quae fecit, sexies praesentauit 
 non alternante spatio temporaliter, sed ordinata cognitione 
 causaliter. a quibus operibus in die septimo requieuit. etiam 
 suam requiem eiusdem diei notitiae gaudioque praebere 
 dignatus . et ideo non eum in quolibet opere suo , sed in sua 
 requie benedixit et sanctificauit. unde nullam ulterius creaturam 
 instituens, sed ea. quae omnia simul fecit, administratorio 
 actu gubernans et regens sine cessatione operatur, 
 simul et requiescens et operans, sicut iam ista tractata sunt. 
 quorum operum eius, quae nunc usque operatur, per uolumina 
 temporum explicandorum uelut exordium narrandi sumens ait 
 scriptura: fons autem ascendebat de terra et inrigabat 
 omnem faciem terrae. de quo fonte quia diximus, quod 
 dicendum putauimus, ea quae sequuntur ab alio consideremus 
 exordio.

Et finxit deus hominem puluerem de terra et 
 insufflauit in faciem eius flatum uitae. et factus est 
 homo in animam uiuentem. hic primo uidendum est. 
 utrum ista recapitulatio sit, ut nunc dicatur, quomodo factus 
 sit homo, quem sexto illo die factum legimus. an uero tunc 
 quidem, cum fecit omnia simul, in his etiam hominem 
 latenter fecit, sicut fenum terrae antequam esset exortum, 
 ut eo modo et ipse, cum iam esset in secreto quodam naturae 
 aliter factus, sicut illa, quae simul creauit, cum factus esset 
 dies, accessu temporis etiam isto modo fieret, quo in hac 
 perspicua forma uitam gerit, uel male uel bene, sicut fenum, 
 quod factum est, antequam exoreretur super terram, accedente 
 iam tempore et fontis illius inrigatione exortum est. ut esset 
 super terram. 
 
 
 Prius ergo secundum recapitulationem id conemur accipere. 
 fortassis quippe ita homo factus sit in die sexto, sicut dies 
 ipse primitus factus est, sicut firmamentum. sicut terra et 
 mare. neque enim haec dicenda sunt ante in quibusdam 
 primordiis iam facta latuisse ac deinde in hanc faciem, qua 
 mundus exstructus est. accessu temporis tamquam exorta 
 claruisse, sed ab exordio saeculi, cum factus est dies, conditum 
 mundum, in cuius elementis simul sunt condita, quae post 
 accessu temporis orerentur. uel frutecta uel animalia quaeque 
 secundum suum genus. nam nec ipsa sidera credendum est 
 in elementis mundi primitus facta atque recondita accessu 
 postea temporis extitisse atque in has enituisse formas, quae

 

 
 
 
 caelitus fulgent, sed illo senario perfectionis numero creata 
 simul omnia, cum factus est dies. utrum ergo sic et homo 
 ista iam specie, qua in sua natura uiuit et agit siue bonum 
 siue malum? an et ipse in occulto sicut fenum agri, antequam 
 exortum est. ut hoc ei post esset accessu temporis 
 exoriri, quod de puluere factus est?

Accipiamus ergo eum sexto ipso die in hac perspicua 
 uisibilique forma de limo fictum, sed tunc non commemoratum, 
 quod nunc recapitulando insinuatur, et uideamus, utrum 
 nobiscum ipsa scriptura concordet. sic certe scriptum est, 
 cum adhuc diei sexti opera narrarentur: et dixit deus: 
 faciamus hominem ad imaginem et similitudinem 
 nostram; et habeat potestatem piscium maris et 
 uolatilium caeli et omnium pecorum et omnis terrae 
 et omnium repentium, quae repunt super terram. et 
 fecit deus hominem, ad imaginem dei fecit eum: 
 masculum et feminam fecit eos. et benedixit eos 
 deus dicens : crescite et multiplicamini et inplete 
 terram et dominamini eius et habete potestatem 
 piscium maris et uolatilium caeli et omnium pecorum 
 et omnis terrae et omnium reptilium repentium super 
 terram. iam ergo de limo formatus erat et illi iam soporato 
 mulier ex latere facta erat. sed hoc commemoratum non erat, 
 quod nunc recapitulando commemoratum est. neque enim 
 sexto die factus est masculus et accessu temporis postea 
 facta femina; sed fecit eum, inquit; masculum et feminam 
 fecit eos et benedixit eos. quomodo ergo iam homine 
 in paradiso constituto mulier ei facta est? an et hoc praetermissum 
 scriptura recoluit? nam sexto illo die etiam paradisus

 

 
 
 
 plantatus. est et ibi homo conlocatus et soporatus est, ut Eua 
 formaretur; et ea formata euigilauit eique nomen inposuit. 
 sed haec nisi per temporales moras fieri non possent. non 
 itaque ita facta sunt, sicut creata sunt omnia simul.

Quantamlibet enim homo cogitet facilitatem, qua deus 
 etiam haec simul cum ceteris fecit, uerba certe hominis 
 nouimus nisi per temporales morulas emitti uoce non posse. 
 cum ergo uerba hominis audimus, uel cum animantibus uel 
 cum mulieri nomen inposuit uel cum secutus etiam dixit: 
 propter hoc relinquet homo patrem suum et matrem 
 et coniungetur uxori suae; et erunt duo in carne una. 
 quibuslibet syllabis ista sonuerint, nec duae quaecumque in 
 his uerbis syllabae simul sonare potuerunt, quanto minus 
 haec omnia cum his, quae simul creata sunt, simul fieri! ac 
 per hoc aut et illa omnia non simul ab ipso summo exordio 
 saeculorum, sed per moras atque interualla temporum facta 
 sunt diesque ille non spiritali sed corporali substantia primum 
 conditus uel circuitu lucis nescio quomodo uel emissione et 
 contractione mane ac uesperam faciebat; aut. si consideratis 
 omnibus, quae superioribus sermonibus pertractata sunt, probabilis 
 ratio persuasit illum diem spiritalem sublimiter ac 
 primitus conditum lucem quandam sapientem uocatum esse 
 diem, cuius praesentia per ordinatam cognitionem conditioni 
 rerum in numero senario praeberetur, atque huic sententiae 
 scripturae uerba congruere, quod ait postea: cum factus 
 dies est, fecit deus caelum et terram et omne uiride 
 agri, antequam esset super terram, et omne fenum

 

 
 
 
 agri, antequam exoreretur, adtestari etiam, quod alibi 
 scriptum est: qui uiuit in aeternum, creauit omnia 
 simul: non est dubium hoc, quod homo de limo terrae 
 fictus est eique formata uxor ex latere. iam non ad conditionem, 
 qua simul omnia facta sint, pertinere, quibus perfectis requieuit 
 deus, sed ad eam operationem, quae fit iam per uolumina 
 saeculorum, qua usque nunc operatur. 
 
 Huc accedit, quod ipsa etiam uerba, quibus narratur, quomodo 
 deus paradisum plantauerit in eoque hominem, quem 
 fecerat, conlocarit ad eumque adduxerit animalia, quibus 
 nomina inponeret, in quibus cum adiutorium simile illi non 
 fuisset inuentum. tunc ei mulierem costa eius detracta formauerit, 
 satis nos admonent haec non ad illam operationem 
 dei pertinere, unde requieuit in die septimo, sed ad istam 
 potius, qua per temporum cursus usque nunc operatur. cum 
 enim paradisus plantaretur, ita narrat: et plantauit deus 
 paradisum in Eden ad orientem et posuit ibi hominem, 
 quem finxerat. et eiecit deus adhuc de terra omne 
 lignum pulchrum ad aspectum et bonum ad escam.

Cum ergo dicit: eiecit adhuc de terra omne lignum 
 pulchrum ad aspectum, manifestat utique, quod aliter nunc 
 eiecerit de terra lignum, aliter tunc, cum tertio die produxit 
 terra herbam pabuli seminantem semen secundum suum genus 
 et lignum fructuosum secundum suum genus. hoc est enim: 
 eiecit adhuc, super illud scilicet. quod iam eiecerat: tunc 
 utique potentialiter et causaliter in opere pertinente ad creanda 
 omnia simul, a quibus consummatis in die septimo requieuit,

 

 
 
 
 nunc autem uisibiliter in opere pertinente ad temporum cursum, 
 sicut usque nunc operatur. 
 
 Nisi forte quis dicat non omne ligni genus tertio die 
 creatum. sed dilatum aliquid, quod sexto crearetur, cum homo 
 factus est atque in paradiso constitutus. sed quae die sexto 
 creata sint, apertissime scriptura declarat, anima. uiua scilicet 
 secundum unumquodque genus quadrupedum et repentium et 
 bestiarum et ipse homo ad imaginem dei masculus et femina. 
 proinde potuit praetermittere, quomodo sit homo factus, 
 quem tamen ipso die factum esse narrauit, ut recapitulando 
 postea, quemadmodum etiam factus fuerit, intimaret, hoc est 
 de terrae puluere, et mulier illi de latere, non tamen aliquod 
 creaturae genus praetermittere, uel in eo, quod dixit deus: 
 fiat, siue: faciamus, uel in eo, quod dicitur: sic est 
 factum, siue: fecit deus. alioquin frustra per singulos dies 
 tam diligenter distincta sunt omnia, si permixtionis dierum 
 potest ulla suspicio residere, ut, cum herba et lignum diei 
 tertio sit adtributum, aliqua ligna etiam sexto die creata esse 
 credamus, quae ipso sexto die scriptura tacuerit.

Postremo, quid respondebimus de bestiis agri et uolatilibus 
 caeli. quae adduxit deus ad Adam, ut uideret, quid ea 
 uocaret? quod ita scriptum est: et dixit dominus deus: 
 non bonum est esse hominem solum; faciamus illi 
 adiutorium secundum ipsum. et finxit deus adhuc de 
 terra omnes bestias agri et omnia uolatilia caeli et 
 adduxit illa ad Adam, ut uideret, quid uocabit illa:

 

 
 
 
 et omne quodcumque illud uocauit Adam animam 
 uiuam, hoc nomen illius. et uocauit Adam nomina 
 omnibus pecoribus et omnibus uolatilibus caeli et 
 omnibus bestiis agri. Adae autem non est inuentus 
 adiutor similis ipsi. et iniecit deus mentis alienationem 
 super Adam, et obdormiuit: et sumsit unam 
 de costis eius et adinpleuit carnem in locum eius. et 
 aedificauit dominus deus costam, quam sumsit de 
 Adam, in mulierem. si ergo consequenter, cum in pecoribus 
 et bestiis agri et uolatilibus caeli non esset inuentum adiutorium 
 simile homini, fecit ei deus adiutorium simile de costa 
 lateris eius, hoc autem factum est, cum easdem bestias agri 
 et uolatilia caeli adhuc de terra finxisset et ad illum adduxisset: 
 quomodo sexto die factum hoc potest intellegi, 
 quandoquidem illo die produxit terra animam uiuam secundum 
 uerbum dei, uolatilia uero quinto die produxerunt aquae 
 similiter secundum uerbum dei? non itaque hic diceretur: 
 et finxit deus adhuc de terra omnes bestias agri et 
 omnia uolatilia caeli, nisi quia iam terra produxerat omnes 
 bestias agri sexto die et aqua omnia uolatilia caeli quinto 
 die. aliter ergo tunc, id est potentialiter atque causaliter, sicut 
 illi operi conpetebat, quo creauit omnia simul, a quibus in 
 die septimo requieuit, aliter autem nunc, sicut ea uidemus, 
 quae per temporalia spatia creat, sicut usque nunc operatur. 
 ac per hoc iam per istos notissimos lucis corporalis dies, qui 
 circuitu solis fiunt. Eua facta est de latere uiri sui. tunc 
 enim deus adhuc finxit de terra bestias et uolatilia, in quibus 
 cum adiutorium simile ipsi Adam non esset inuentum, illa

 
 
 
 formata est. in talibus ergo diebus etiam ipsum de limo 
 finxit deus. 
 
 Neque enim dicendum est masculum quidem sexto die 
 factum, feminam uero posterioribus diebus, cum ipso sexto die 
 apertissime dictum sit: masculum et feminam fecit eos et 
 benedixit eos et cetera, quae de ambobus et ad ambos dicuntur. 
 aliter ergo tunc ambo et nunc aliter ambo : tunc scilicet 
 secundum potentiam per uerbum dei tamquam seminaliter 
 mundo inditam, cum creauit omnia simul, a quibus in die 
 septimo requieuit, ex quibus omnia suis quaeque temporibus 
 iam per saeculorum ordinem fierent, nunc autem secundum 
 operationem praebendam temporibus, qua usque nunc operatur, 
 et oportebat iam suo tempore fieri Adam de limo terrae 
 eiusque mulierem ex uiri latere.

In qua distributione operum dei partim ad illos dies 
 inuisibiles pertinentium, in quibus creauit omnia simul, partim 
 ad istos, in quibus operatur cotidie \'quidquid ex illis tamquam 
 inuolucris primordialibus in tempore euoluitur. si non inportune 
 neque absurde scripturae uerba secuti sumus, quae nos ad 
 haec distinguenda duxerunt, cauendum est, ne propter ipsarum 
 rerum aliquanto difficilem perceptionem, quam tardiores adsequi 
 non sufficiunt, putemur aliquid sentire ac dicere, quod scimus 
 nos nec sentire nec dicere. quamquam enim praecedentibus 
 sermonibus. quantum potuerim, lectorem praestruxerim, plures 
 tamen arbitror caligare in his locis et putare ita fuisse prius 
 hominem in illo dei opere quo simul omnia creata sunt, ut 
 aliquam uitam duceret, ut dei locutionem ad se directam,

 
 
 
 cum dixit deus: ecce dedi uobis omne pabulum seminale, 
 discerneret, crederet, intellegeret. nouerit ergo, qui hoc 
 putat, non hoc me sensisse neque dixisse. 
 
 Sed rursus, si dixero non ita fuisse hominem in illa prima 
 rerum conditione, qua creauit deus omnia simul, sicuti est 
 non tantum perfectae aetatis homo, sed ne infans quidem, 
 nec tantum infans, sed ne puerperium quidem in utero matris, 
 nec tantum hoc, sed ne semen quidem uisibile hominis, putabit 
 omnino non fuisse. redeat ergo ad scripturam, inueniet sexto 
 die hominem factum ad imaginem dei, factos autem masculum 
 et feminam. item quaerat, quando facta sit femina, inueniet 
 extra illos sex dies; tunc enim facta est, quando deus de 
 terra finxit adhuc bestias agri et uolatilia caeli, non quando 
 uolatilia produxerunt aquae et animam uiuam, in qua et 
 bestiae sunt, produxit terra. tunc autem factus est homo et 
 masculus et femina : ergo et tunc et postea. neque enim tunc 
 et non postea aut uero postea et non tunc; nec alii postea, 
 sed idem ipsi aliter tunc, aliter postea. quaeret ex me: quomodo 
 postea? respondebo: uisibiliter, sicut species humanae 
 constitutionis nota nobis est, non tamen parentibus generantibus, 
 sed ille de limo, illa de costa eius. quaeret: tunc 
 quomodo? respondebo: inuisibiliter, potentialiter, causaliter, 
 quomodo fiunt futura non facta. 
 
 Hic forte non intelleget. subtrahuntur enim ei cuncta, quae 
 nouit, usque ad ipsam seminum corpulentiam. neque enim

 

 

 

 
 
 
 uel tale aliquid homo iam erat. cum in prima illa sex dierum 
 conditione factus erat. datur quidem de seminibus ad hanc 
 rem nonnulla similitudo propter illa, quae in eis futura conserta 
 sunt; uerum tamen ante omnia uisibilia semina sunt 
 illae causae . sed non intellegit. quid ergo faciam, nisi, quantum 
 possum, salubriter moneam, ut scripturae dei credat et 
 tunc factum hominem, quando deus, cum factus est dies, 
 fecit caelum et terram, de quo alibi scriptura dicit: qui uiuit 
 in aeternum, creauit omnia simul, et tunc, quando iam 
 non simul sed suis quaeque temporibus creans finxit eum de 
 limo terrae et ex eius osse mulierem? nam nec isto modo eos 
 illo sexto die factos nec tamen eos illo sexto die non factos 
 intellegere scriptura permittit.

Forte ergo animae eorum sexto illo die factae erant, ubi 
 et ipsa imago dei recte intellegitur in spiritu mentis eorum, 
 ut postea corpora formarentur? sed neque hoc credere scriptura 
 eadem permittit. primo propter illam operum consummationem 
 - quae non uideo quomodo possit intellegi, si defuit 
 aliquid tunc non causaliter conditum, quod postea uisibiliter 
 conderetur — deinde quia sexus ipse masculi et feminae nisi in 
 corporibus esse non potest. quod si quisquam secundum 
 intellectum et actionem tamquam utrumque sexum in una 
 anima accipiendum putauerit. quid faciet de his, quae ad 
 escam deus ipso die dedit de lignorum fructibus, quae nisi 
 homini habenti corpus non utique congrua est? nam si et 
 hanc escam figurate quisquam accipere uoluerit. recedet a proprietate 
 rerum gestarum. quae primitus in huiusmodi narra- . 
 tionibus omni obseruatione fundanda est.

Quomodo, inquit. ergo loquebatur eis. qui nondum 
 audiebant nec intellegebant, quia nec erant, qui uerba perciperent? 
 possem respondere sic eos adlocutum deum, quemadmodum 
 Christus nos nondum natos et tam longe post futuros, 
 nec tantum nos, sed etiam eos omnes, qui futuri sunt post 
 nos. omnibus enim dicebat, quos suos futuros uidebat: ecce 
 ego uobiscum sum usque in consummationem saeculi; 
 sicut deo notus erat propheta, cui dixit: priusquam te 
 formarem in utero, noui te, sicut decimatus est Leui, 
 cum esset in lumbis Abraham. cur enim non ita et ipse 
 Abraham in Adam et ipse Adam in primis operibus mundi, 
 quae deus creauit omnia simul? sed uerba domini per os 
 carnis eius et uerba dei per ora prophetarum temporali corporis 
 uoce proferuntur et omnibus syllabis suis congruas 
 temporum moras sumunt atque consumunt; cum uero deus 
 dicebat: faciamus hominem ad imaginem et similitudinem 
 nostram; et habeat potestatem piscium maris 
 et uolatilium caeli et omnium pecorum et omnis 
 terrae et omnium repentium, quae repunt super terram, 
 et: crescite et multiplicamini et replete terram et 
 dominamini eius et habete potestatem piscium maris 
 et uolatilium caeli et omnium pecorum et omnis 
 terrae et omnium repentium, quae repunt super 
 terram, et: ecce dedi uobis omne pabulum seminale 
 seminans semen, quod est super omnem terram, et 
 omne lignum fructiferum, quod habet in se fructum

 

 

 
 
 
 seminis seminalis, quod erit, uobis ad escam, ipse 
 sermo eius ante omnem aeris sonum, ante omnem carnis et 
 nubis uocem in illa eius summa sapientia, per quam facta 
 sunt omnia, non quasi humanis auribus instrepebat, sed rebus 
 factis rerum faciendarum causas inserebat et omnipotenti 
 potentia futura faciebat hominemque suo tempore formandum 
 in temporum tamquam semine uel tamquam radice condebat. 
 quando condebat, unde inciperent saecula ab illo condita, qui 
 est ante saecula. creaturae quippe aliae creaturas alias quaedam 
 tempore, quaedam causis praecedunt; ille autem omnia, 
 quae fecit, non solum excellentia, qua etiam causarum effector 
 est, uerum etiam aeternitate praecedit. sed de hoc oportunioribus 
 deinde scripturarum locis fortassis plenius disserendum 
 est.

Nunc de homine quod coeptum est terminetur ea moderatione 
 seruata, ut in profundo scripturae sensu magis 
 praestemus diligentiam requirendi quam adfirmandi temeritatem. 
 quia enim nouerat Hieremiam deus, priusquam eum 
 formaret in utero, dubitare fas non est; apertissime quippe 
 dicit: priusquam te formarem in utero, noui te. ubi 
 autem illum nosset, antequam ita formasset, etsi nostrae 
 infirmitati adsequi uel difficile uel inpossibile est - utrum in 
 aliquibus propinquioribus causis, sicut Leui in lumbis Abrahae 
 decimatus est, an in ipso Adam, in quo genus humanum 
 tamquam radicaliter institutum est; et in eo ipso utrum iam 
 cum de limo formatus esset, an causaliter in his operibus

 

 
 
 
 factus, quae creauit omnia simul; an uero ante omnem potius 
 creaturam, sicut elegit et praedestinauit sanctos suos ante 
 mundi constitutionem; an potius in omnibus praecedentibus 
 causis, siue quas commemoraui siue quas non commemoraui, 
 priusquam in utero formaretur —: non arbitror scrupulosius 
 quaeri oportere, dummodo Hieremiam constet ex quo est in 
 hac luce a parentibus editus ex illo egisse uitam propriam, 
 qua grandescens aetatis accessu posset uiuere seu male seu 
 bene, antea uero nullo modo, non solum priusquam in utero 
 formaretur, sed nec iam ibi formatus, antequam natus. neque 
 enim habet ullam cunctationem apostolica illa sententia de 
 geminis in utero Rebeccae nondum agentibus aliquid boni aut 
 mali. 
 
 Nec tamen frustra scriptum est nec infantem mundum esse 
 a peccato, cuius est unius diei uita super terram, et illud in 
 psalmo: ego in iniquitatibus conceptus sum, et in 
 peccatis mater mea me in utero aluit, ed quod in Adam 
 omnes moriuntur, in quo omnes peccauerunt. nunc autem 
 liquido teneamus, quaelibet parentum merita traiciantur in 
 prolem, quaecumque gratia dei, antequam nascatur, quemque 
 sanctificet, nec iniquitatem esse apud deum nec boni maliue 
 agere quemquam, quod ad propriam personam pertineat, antequam 
 natus est, illamque sententiam, qua nonnulli putant 
 alibi peccasse magis minusque animas et pro diuersorum 
 meritis peccatorum in diuersa corpora esse detrusas, apostolicae 
 non conuenire sententiae, cum apertissime dictum sit 
 nihil egisse nondum natos siue boni siue mali.

 

 
 
 
 
 Ac per hoc alia quaestio est suo loco retractanda, quid de 
 peccato primorum parentum, qui duo soli fuerunt, generis 
 humani contraxerit uniuersa consparsio; nihil tamen talium 
 mcritorum habere potuisse hominem, antequam de terrae 
 puluere fictus esset, antequam suo tempore uiueret, nulla 
 quaestio est. sicut enim Esau et Iacob, quos nondum natos 
 dixit apostolus nihil egisse boni uel mali, non possemus dicere 
 traxisse aliquid meriti de parentibus, si nec ipsi parentes 
 egissent aliquid boni aut mali, nec genus humanum peccasse 
 in Adam, si ipse non pecasset Adam — non autem peccasset 
 Adam, nisi iam suo tempore uiueret, quo posset uiuere siue 
 bene siue male —: ita frustra peccatum eius seu recte 
 factum requiritur, cum adhuc in rebus simul creatis causaliter 
 . conditus nec uita propria iam uiuebat nec in parentibus erat 
 sic uiuentibus. in illa enim prima conditione mundi, cum 
 deus creauit omnia simul, homo factus est, qui esset futurus — 
 ratio creandi hominis, non actio creati.

Sed haec aliter in uerbo dei, ubi ista non facta, sed 
 aeterna sunt, aliter in elementis mundi, ubi omnia simul 
 facta futura sunt, aliter in rebus, quae secundum causas simul 
 creatas non iam simul, sed suo quaeque tempore creantur: in 
 quibus Adam iam formatus ex limo et dei flatu animatus, 
 sicut fenum exortum, aliter in seminibus, in quibus rursus 
 quasi primordiales causae repetuntur de rebus ductae, quae 
 secundum causas, quas primum condidit, extiterunt, uelut

 

 
 
 
 herba ex terra, semen ex herba. in quibus omnibus ea iam 
 facta modos et actus sui temporis acceperunt, quae ex occultis 
 atque inuisibilibus rationibus, quae in creatura causaliter 
 latent, in manifestas formas naturasque prodierunt, sicut herba 
 exorta super terram et homo factus in animam uiuam et 
 cetera huius modi, siue frutecta siue animantia ad illam operationem 
 dei pertinentia, qua usque nunc operatur. sed etiam 
 ista secum gerunt tamquam iterum se ipsa inuisibiliter in 
 occulta quadam ui generandi, quam extraxerunt de illis primordiis 
 causarum suarum, in quibus creato mundo, cum 
 factus est dies, antequam in manifestam speciem sui generis 
 exorerentur, inserta sunt.

Si enim prima illa opera dei, cum simul omnia creauit, 
 in suo modo perfecta non essent, ea procul dubio post adderentur, 
 quae illis perficiendis defuissent, ut quaedam uniuersitatis 
 perfectio ex utriusque constaret singulis quasi semis, 
 uelut alicuius totius partes essent, quarum coniunctione ipsum 
 totum, cuius partes fuerant, conpleretur. rursus, si ita essent 
 illa perfecta, sicut perficiuntur, cum suis quaeque temporibus 
 in manifestas formas actusque procreantur, profecto aut nihil 
 ex eis post ea tempora fieret aut hoc fieret, quod ex istis, 
 quae suo quaeque iam tempore oriuntur, deus non cessat 
 operari. nunc autem, quia et consummata quodam modo et 
 quodam modo inchoata sunt ea ipsa, quae consequentibus 
 euoluenda temporibus primitus deus simul omnia creauit, 
 cum faceret mundum — consummata quidem, quia nihil

 
 
 
 habent illa in naturis propriis, quibus suorum temporum 
 cursus agunt, quod non in istis causaliter factum sit, inchoata 
 uero, quoniam quaedam erant quasi semina futurorum per 
 saeculi tractum ex oculto in manifestum locis congruis 
 exerenda — ipsius etiam scripturae uerba satis ad hoc admonendum 
 insigniter uigent, si quis in eis euigilet. nam et 
 consummata ea dicit et inchoata; nisi enim consummata 
 essent, non scriptum esset: et consummata sunt caelum 
 et terra et omnis conpositio eorum . et consummauit 
 deus in die sexto opera sua, quae fecit. et benedixit 
 deus diem septimum et sanctificauit eum; rursusque, 
 nisi inchoata essent. non ita sequeretur, quia in illa die 
 requieuit ab omnibus operibus suis, quae inchoauit 
 deus facere. 
 
 Hic igitur si quis inquirat, quomodo consummauit et quomodo 
 inchoauit — neque enim alia consummauit, alia inchoauit, 
 sed eadem ipsa utique, a quibus in die septimo requieuit — 
 ex his. quae supra diximus, clarum est. consummasse quippe 
 ista intellegimus deum. cum creauit omnia simul ita perfecte, 
 ut nihil ei adhuc in ordine temporum creandum esset, quod 
 non hic ab eo iam in ordine causarum creatum esset, 
 inchoasse autem, ut, quod hic praefixerat causis, post inpleret 
 effectis. proinde formauit deus hominem puluerem terrae, 
 uel limum terrae — hoc est de puluere uel limo terrae —

 

 
 
 
 et inspirauit sine sufflauit in eius faciem spiritum uitae, 
 et factus est homo in animam uiuam, non tunc praedestinatus 
 — hoc enim ante saeculum in praescientia creatoris 
 — neque tunc causaliter uel consummate inchoatus uel 
 inchoate consummatus — hoc enim a saeculo in rationibus 
 primordialibus, cum simul omnia crearentur — sed creatus 
 in tempore suo uisibiliter in corpore, inuisibiliter in anima, 
 constans ex anima et corpore.

Iam ergo uideamus, quomodo eum fecerit deus, primum 
 de terra corpus eius, post etiam de anima uidebimus, si quid 
 ualebimus. quod enim manibus corporalibus deus de limo 
 finxerit hominem, nimium puerilis cogitatio est, ita ut, si hoc 
 scriptura dixisset, magis eum, qui scripsit, translato uerbo 
 usum credere deberemus, quam deum talibus membrorum 
 liniamentis determinatum. qualia uidemus in corporibus nostris. 
 dictum est enim: manus tua gentes disperdidit, et: 
 eduxisti populum tuum in manu forti et brachio 
 excelso. sed pro potestate et uirtute dei positum huius 
 membri nomen quis usque adeo desipit, ut non intellegat? 
 
 Nec illud audiendum est, quod nonnulli putant, ideo praecipuum 
 dei opus esse hominem, quia cetera dixit, et facta 
 sunt. hunc. autem ipse fecit, sed ideo potius, quia hunc ad 
 imaginem suam fecit. nam illa, quae dixit et facta sunt, ideo 
 sic scriptum est, quia per uerbum eius facta sunt, sicut per hominem 
 hominibus dici potuit uerbis, quae temporaliter cogitantur 
 et uoce proferuntur. non sic autem loquitur deus, nisi cum per 
 creaturam corporalem loquitur. sicut Abrahae, sicut Moysi, sicut 
 per nubem de filio suo. ante omnem uero creaturam, ut esset ipsa

 

 
 
 
 creatura, eo uerbo dictum est, quod in principio erat deus apud 
 deum; et quia omnia per ipsum facta sunt et sine ipso factum est 
 nihil, utique et homo per ipsum factus est. certe enim caelum 
 uerbo fecit, quia dixit et factum est; scriptum est tamen: et 
 opera manuum tuarum sunt caeli. et de hoc imo quasi 
 fundo mundi scriptum est: quoniam ipsius est mare, et 
 ipse fecit illud, et aridam terram manus eius finxerunt. 
 non igitur hoc in honorem hominis deputetur, uelut 
 cetera deus dixerit, et facta sint, hunc autem ipse fecerit, 
 aut uerbo cetera, hunc autem manibus fecerit. sed hoc excellit 
 in homine, quia deus hominem ad maginem suam fecit propter 
 hoc, quod ei dedit mentem intellectualem, qua praestat 
 pecoribus: unde iam superiore loco disseruimus. in quo 
 honore positus, si non intellexerit, ut bene agat, eisdem ipsis 
 pecoribus, quibus praelatus est, conparabitur. sic enim et 
 scriptum est: homo in honore positus non intellexit; 
 conparatus est pecoribus insensatis et similis factus 
 est eis. nam et pecora deus fecit, sed non ad imaginem suam. 
 
 Nec dicendum est: "hominem ipse fecit, pecora uero iussit, 
 et facta sunt"; et hunc enim et illa per uerbum suum fecit, 
 per quod facta sunt omnia. sed quia idem uerbum et sapientia 
 et uirtus eius est, dicitur et manus eius non uisibile membrum, 
 sed efficiendi potentia. nam haec eadem scriptura, quae 
 dicit, quod deus hominem de limo terrae finxerit. dicit etiam, 
 quod et bestias agri de terra finxerit. quando eas cum

 

 
 
 
 uolatilibus caeli adduxit ad Adam, ut uideret, quid ea uocaret. 
 sic enim scriptum est: et finxit deus adhuc de terra 
 omnes bestias. si ergo et hominem de terra et bestias de 
 terra ipse formauit, quid habet homo excellentius in hac re, 
 nisi quod ipse ad imaginem dei creatus est? nec tamen hoc 
 secundum corpus, sed secundum intellectum mentis, de quo 
 post loquemur. quamquam et in ipso corpore habeat quandam 
 proprietatem, quae hoc indicet, quod erecta statura factus 
 est, ut hoc ipso admoneretur non sibi terrena esse sectanda, 
 uelut pecora, quorum uoluptas omnis ex terra est: unde in 
 aluum cuncta prona atque prostrata sunt. congruit ergo et 
 corpus eius animae rationali non secundum liniamenta figurasque 
 membrorum, sed potius secundum id, quod in caelum 
 erectum est ad intuenda, quae in corpore ipsius mundi superna 
 sunt; sicut anima rationalis in ea debet eregi, quae in spiritalibus 
 natura maxime excellunt, ut quae sursum sunt sapiat, 
 non quae sunt super terram.

Sed quomodo eum fecit deus de limo terrae? utrum 
 repente in aetate perfecta, hoc est uirili atque iuuenali, an 
 sicut nunc usque format in uteris matrum? neque enim alius 
 haec fecit quam ille, qui dixit: priusquam te formarem 
 in utero, noui te, ut illud tantum proprium habuerit Adam, 
 quod non ex parentibus natus est, sed factus ex terra, eo 
 tamen modo, ut in hoc perficiendo et per aetates augendo hi 
 temporum numeri complerentur, quos naturae humani generis

 

 
 
 
 adtributos uidemus. an potius hoc non est requirendum ? 
 utrumlibet enim fecerit, hoc fecit, quod deum et omnipotentem 
 et sapientem posse ac facere congruebat. ita enim certas 
 temporum leges generibus qualitatibusque rerum in manifestum 
 ex abdito producendis adtribuit, ut eius uoluntas sit super 
 omnia. potentia quippe sua numeros creaturae dedit, non 
 ipsam potentiam eisdem numeris adligauit. nam spiritus eius 
 ita faciendo mundo superferebatur, ut et facto superferatur, 
 non corporalibus locis, sed excellentia potestatis. 
 
 Quis enim nescit aquam concretam terrae, cum ad radices 
 uitis uenerit, duci in saginam ligni illius atque in eo sumere 
 qualitatem, qua in uuam procedat paulatim erumpentem atque . 
 in ea grandescente uinum fiat maturumque dulcescat, quod 
 adhuc feruescat expressum et quadam uetustate firmatum ad 
 usum bibendi utilius iucundiusque perueniat? num ideo 
 dominus lignum quaesiuit aut terram aut has temporum 
 moras, cum aquam miro conpendio conuertit in uinum, et 
 tale uinum, quod etiam ebrius conuiua laudaret? numquid 
 adiutorio temporis eguit conditor temporis? nonne certis 
 dierum numeris suo cuique generi adcommodatis omnis natura 
 serpentum coalescit, formatur, nascitur, roboratur? num expectati 
 sunt hi dies, ut in draconem uirga conuerteretur de 
 manu Moysi et Aaron? nec ista cum fiunt, contra naturam 
 fiunt, nisi nobis, quibus aliter naturae cursus innotuit, non 
 autem deo, cui hoc est natura, quod fecerit.

Quaeri autem merito potest, causales illae rationes, 
 quas mundo indidit, cum primum simul omnia creauit. quomodo 
 sint institutae: utrum ut, quemadmodum uidemus 
 cuncta nascentia uel fruticum uel animalium, in suis conformationibus 
 atque incrementis sua pro diuersitate generum 
 diuersa spatia peragerent temporum, an ut, quemadmodum 
 creditur factus Adam. sine ullo progressu incrementorum uirili 
 aetate continuo formarentur. sed cur non utrumque illas 
 credimus habuisse, ut hoc ex eis futurum esset, quod facturo 
 placuisset? si enim illo modo dixerimus, incipit contra ipsas 
 factum uideri non solum etiam illud de aqua uinum, sed et 
 omnia miracula, quae contra naturae usitatum cursum fiunt; 
 si autem isto modo, multo erit absurdius istas ipsas cotidianas 
 naturae formas et species contra illas primarias omnium 
 nascentium causales rationes suorum temporum peragere 
 spatia. restat ergo, ut ad utrumque modum habiles creatae 
 sint, siue ad istum, quo usitatissime temporalia transcurrunt, 
 sine ad illum, quo rara et mirabilia fiunt, sicut deo facere 
 placuerit, quod tempori congruat.

Uerum tamen sic factus est homo, quemadmodum 
 illae primae causae habebant, ut fieret primus homo, quem 
 non ex parentibus nasci, qui nulli praecesserant, sed de limo 
 formari oportebat secundum causalem rationem, in qua primitus 
 factus erat. nam si aliter factus est, non eum deus in illorum 
 sex dierum operibus fecerat. in quibus cum dicitur factus, 
 ipsam causam utique fecerat deus, qua erat suo tempore 
 homo futurus et secundum quam fuerat ab illo faciendus, 
 qui simul et consummauerat inchoata propter perfectionem

 
 
 
 causalium rationum et inchoauerat consummanda propter ordinem 
 temporum. si ergo in illis primis rerum causis, quas mundo 
 primitus creator inseruit, non tantum posuit, quod de limo 
 formaturus erat hominem, sed etiam quemadmodum formaturus. 
 utrum sicut in matris utero, an in forma iuuenali, procul 
 dubio sic fecit, ut illic praefixerat; neque enim contra dispositionem 
 suam faceret. si autem uim tantum ibi posuit 
 possibilitatis, ut homo fieret, quoquo modo fieret, ut et sic 
 et sic posset, id est, ut id quoque ibi esset. quia et sic et 
 sic posset, unum autem ipsum modum, quo erat facturus, 
 in sua uoluntate seruauit, non mundi constitutioni contexuit, 
 manifestum est etiam sic non factum esse hominem contra 
 quam erat in illa prima conditione causarum, quia ibi erat 
 etiam sic fieri posse, quamuis non ibi erat ita fieri necesse 
 esse . hoc enim non erat in conditione creaturae, sed in placito 
 creatoris, cuius uoluntas rerum est necessitas.

Nam et nos pro captu infirmitatis humanae iam in 
 ipsis rebus tempore exortis possumus nosse, quid in cuiusque 
 natura sit, quod experimento perceperimus; sed utrum etiam 
 futurum sit ignoramus. est quippe in natura huius, uerbi 
 gratia, iuuenis, ut senescat; sed utrum etiam hoc sit in dei 
 uoluntate, nescimus. sed nec in natura esset, nisi in dei 
 uoluntate prius fuisset, qui condidit omnia. et utique occulta 
 ratio est senectutis in corpore iuuenali uel iuuentutis in corpore 
 puerili; neque enim oculis cernitur, sicut ipsa in puero 
 pueritia, sicut iuuentus in iuuene, sed alia quadam notitia

 
 
 
 conligitur inesse in natura quiddam latens, quo educantur 
 in promtu numeri occulti uel iuuentutis a pueritia uel senectutis 
 a iuuentute. occulta est ergo ista ratio, qua fit, ut hoc 
 esse possit, sed oculis; menti autem non est occulta . utrum 
 autem hoc etiam necesse sit, omni modo nescimus. et illam 
 quidem, qua fit. ut esse possit, esse in natura ipsius corporis 
 nouimus; illam uero, qua fit, ut necesse sit, manifestum est 
 illic non esse.

Sed fortassis in mundo est, ut necesse sit; istum hominem 
 senescere; si autem nec in mundo est, in deo est. hoc enim 
 necessario futurum est, quod ille uult, et ea uere futura 
 sunt. quae ille praesciuit; nam multa secundum inferiores 
 causas futura sunt. sed si ita sunt et in praescientia dei, 
 uere futura sunt; si autem ibi aliter sunt, ita potius futura 
 sunt, sicut ibi sunt, ubi qui praescit falli non potest. nam 
 futura dicitur senectus in iuueue, sed tamen futura non est, 
 si ante moriturus est. hoc autem ita erit, sicut se habent 
 aliae causae siue mundo contextae siue in dei praescientia 
 reseruatae; nam secundum quasdam causas futurorum moriturus 
 erat Ezechias, cui deus addidit quindecim annos ad uitam, 
 id utique faciens, quod ante constitutionem mundi se facturum 
 esse praesciebat et in sua uoluntate seruabat. non ergo id 
 fecit, quod futurum non erat; hoc enim magis erat futurum, 
 quod se facturum esse praesciebat. nec tamen illi anni additi 
 recte dicerentur, nisi ad aliquid adderentur, quod se aliter in 
 aliis causis habuerat. secundum aliquas igitur causas inferiores

 

 
 
 
 iam uitam finierat; secundum illas autem, quae sunt in 
 uoluntate et praescientia dei, qui ex aeternitate nouerat, quid 
 illo tempore facturus erat — et hoc uere futurum erat — 
 tunc erat finiturus uitam, quando finiuit uitam, quia, etsi 
 oranti concessum est, etiam sic eum oraturum ut tali orationi 
 concedi oporteret ille utique praesciebat, cuius praescientia 
 falli non poterat. et ideo quod praesciebat necessario futurum 
 erat.

Quapropter. si omnium futurorum causae mundo sunt 
 insitae, cum ille factus est dies, quando deus creauit omnia 
 simul. non aliter Adam factus est, cum de limo formatus 
 est, sicut est credibilius iam perfectae uirilitatis, quam erat 
 in illis causis, ubi deus hominem in sex dierum operibus 
 fecit. ibi enim erat non solum, ut ita fieri posset, uerum 
 etiam ut ita eum fieri necesse esset. tam enim non facit 
 deus contra causam, quam sine dubio uolens praestituit, quam 
 contra uoluntatem suam non facit. si autem non omnes causas 
 in creatura primitus condita praefixit, sed aliquas in sua 
 uoluntate seruauit, non sunt quidem illae, quas in sua 
 uoluntate seruauit, ex istarum quas creauit necessitate pendentes: 
 non tamen possunt esse contrariae, quas in sua uolun- 
 . tate seruauit, illis, quas sua uoluntate constituit, quia dei 
 uoluntas non potest sibi esse contraria. istas ergo sic condidit, 
 ut ex illis esse illud, cuius causae sunt, possit, sed non 
 necesse sit; illas autem sic abscondit, ut ex eis esse necesse 
 sit hoc, quod ex istis fecit, ut esse possit.

Solet item quaeri, utrum animale corpus prius homini 
 formatum sit e limo, quale nunc habemus, an spiritale, quale 
 resurgentes habebimus. quamquam enim hoc in illud

 
 
 
 mutabitur — seminatur enim corpus animale, resurgit corpus 
 spiritale — tamen quid prius homini factum sit, ideo disceptatur, 
 quia, si animale factum est, non hoc recipiemus, 
 quod in illo perdidimus, sed tanto melius quanto spiritale 
 animali praeponendum est, quando erimus aequales angelis 
 dei. sed angeli possunt aliis et iustitia praeponi; numquid et 
 domino? de quo tamen dictum est: minorasti eum paulo 
 minus ab angelis. unde. nisi propter carnis infirmitatem, 
 quam sumsit ex uirgine formam serui accipiens, in qua 
 moriens a seruitute nos redimeret? sed quid hinc diutius 
 disseramus? non enim obscura est apostoli sententia de hac 
 re. qui cum uoluisset adhibere testimonium, quo probaret 
 esse corpus animale, non tam de suo uel de cuiusquam 
 hominis corpore, quod in praesenti uidebatur, quam de hoc 
 ipso scripturae huius loco recoluit et adhibuit dicens: si est 
 corpus animale, est et spiritale. sic et scriptum est: 
 factus est primus homo Adam in animam uiuentem. 
 nouissimus Adam in spiritum uiuificantem. sed non 
 primum quod spiritale est, sed quod animale, postea 
 spiritale. primus homo de terra terrenus; secundus 
 homo de caelo caelestis. qualis terrenus, tales et 
 terreni; et qualis caelestis, tales et caelestes. et quomodo 
 induimus imaginem terreni, induamus et imaginem 
 eius qui de caelo est. quid dici potest ad hoc? 
 imaginem ergo caelestis hominis nunc ex fide portamus habituri 
 in resurrectione, quod credimus; imaginem autem terreni 
 hominis ab ipso exordio humanae generationis induimus.

Hic occurrit alia quaestio, quomodo renouemur, si non 
 ad hoc per Christum reuocamur, quod in Adam prius eramus. 
 quamquam enim multa non in pristinum, sed in melius 
 renouentur, ab inferiore tamen statu, quam quo erant antea, 
 renouantur. unde . ergo ille filius mortuus erat et reuixit, 
 perierat et inuentus est, unde illi profertur stola prima, si 
 non inmortalitatem recipit, quam perdidit Adam? quomodo 
 autem perdidit inmortalitatem, si corpus habuit animale? 
 neque enim animale corpus, sed spiritale erit, cum corruptibile 
 hoc induerit incorruptionem, et mortale hoc induerit inmortalitatem. 
 nonnulli his angustiis coartati, ut et illa 
 constet sententia, qua exemplum de animali corpore hinc 
 datum est, ut diceretur: factus est primus homo Adam 
 in animam uiuentem, [nouissimus Adam in spiritum 
 uiuificantem], et ista renouatio receptioque inmortalitatis 
 non absurde dicatur in pristinum futura, in 
 illud scilicet, quod Adam perdidit, putauerunt prius quidem 
 hominem fuisse corporis animalis, sed, dum in paradiso 
 constitutus est, eum fuisse mutatum, sicut nos quoque 
 resurrectione mutabimur. hoc quidem liber Geneseos non 
 commemorat; sed ut possint utraque testimonia scripturarum 
 inter se consentire, siue illud, quod de animali corpore 
 dictum est, siue illa, quae de renouatione nostra plurima 
 in sanctis litteris reperiuntur, hoc tamquam necessario consequi 
 crediderunt.

Sed si ita est, frustra conamur paradisum et illas arbores 
 earumque fructus praeter figuratam significationem prius

 

 
 
 
 accipere ad rerum gestarum proprietatem. quis enim credat 
 iam illius modi cibos ex arborum pomis inmortalibus et spiritalibus 
 corporibus necessarios esse potuisse? uerum tamen, 
 si aliud non potest inueniri, melius eligimus paradisum 
 spiritaliter intellegere quam uel putare non renouari hominem, 
 cum totiens hoc scriptura commemoret, uel eum existimare 
 recipere, quod non ostenditur amisisse. huc accedit, quod et 
 ipsa mors hominis, quam eum peccato commeruisse multa 
 diuina testimonia conloquuntur, indicat eum sine morte futurum 
 fuisse, nisi peccasset. quomodo ergo sine morte mortalis? aut 
 quomodo non mortalis, si corpus animale?

Unde quidam non eum mortem corporis peccato meruisse 
 arbitrantur, sed mortem animae, quam fecit iniquitas. nam 
 credunt eum propter corpus animale exiturum fuisse de hoc 
 corpore ad requiem scilicet, quam nunc habent sancti, qui 
 iam dormierunt, et in fine saeculi eadem membra inmortaliter 
 recepturum, ut uidelicet mors corporis non de peccato accidisse 
 uideatur, sed naturaliter, ut animalium ceterorum. uerum his 
 rursus apostolus occurrit et dicit: corpus quidem mortuum 
 est propter peccatum, spiritus autem uita est propter 
 iustitiam. si autem spiritus eius, qui suscitauit Christum 
 a mortuis, habitat in uobis, qui suscitauit Christum 
 a mortuis uiuificabit et mortalia corpora uestra per 
 inhabitantem spiritum eius in uobis. ac per hoc mors 
 etiam corporis de peccato est. si ergo non peccasset Adam, 
 nec corpore moreretur ideoque inmortale haberet et corpus. 
 quomodo ergo inmortale, si animale?

Sed rursus non uident, qui eius corpus in paradiso 
 mutatum putant, ut ex animali fieret spiritale, nihil inpedire. 
 si non peccasset, ut post paradisi uitam, quam iuste oboedienterque 
 uixisset, acciperet eandem corporis mutationem in 
 uitam aeternam, ubi iam cibis corporalibus non egeret. quid ergo 
 necesse est propter hoc iam cogi figurate, non proprie paradisum 
 intellegere, quia non posset mori corpus nisi peccato? 
 uerum est quidem, quod non moreretur etiam corpore, nisi 
 peccasset; aperte quippe dicit apostolus: corpus mortuum 
 est propter peccatum: animale tamen posset esse ante 
 peccatum et post uitam iustitiae, cum deus uellet, fieri 
 spiritale.

Quomodo ergo, inquiunt, renouari dicimur, si non hoc 
 recipimus, quod perdidit primus homo, in quo omnes moriuntur? 
 hoc plane recipimus secundum quendam modum et 
 non hoc recipimus secundum quendam modum. non itaque inmortalitatem 
 spiritalis corporis recipimus, quam nondum habuit 
 homo, sed recipimus iustitiam, ex qua per peccatum lapsus 
 est homo. renouabimur ergo a uetustate peccati non in 
 pristinum corpus animale, in quo fuit Adam, sed in melius. 
 id est in corpus spiritale, cum efficiemur aequales angelis dei, 
 apti caelesti habitationi, ubi esca, quae corrumpitur, non 
 egebimus. renouabimur ergo spiritu mentis nostrae secundum 
 imaginem eius, qui creauit nos, quam peccando Adam perdidit.

 

 
 
 
 renouabimur autem etiam carne, cum hoc corruptibile induet 
 incorruptionem, ut sit spiritale corpus, in quod nondum 
 mutatus, sed mutandus erat Adam, nisi mortem etiam corporis 
 animalis peccando meruisset. 
 
 Denique non ait apostolus: corpus quidem mortale propter 
 peccatum, sed: corpus mortuum propter peccatum.

Illud quippe ante peccatum et mortale secundum aliam 
 et inmortale secundum aliam causam dici poterat; id est 
 mortale, quia poterat mori, inmortale, quia poterat non mori. 
 aliud est enim non posse mori, sicut quasdam naturas inmortales 
 creauit deus; aliud est autem posse non mori, 
 secundum quem modum primus homo creatus est inmortalis, 
 quod ei praestabatur de ligno uitae, non de constitutione 
 naturae: a quo ligno separatus est, cum peccasset, ut posset 
 mori, qui nisi peccasset posset non mori. mortalis ergo erat conditione 
 corporis animalis, inmortalis autem beneficio conditoris. 
 si enim corpus animale, utique mortale, quia et mori poterat, 
 quamuis et inmortale ideo, quia et non mori poterat. neque 
 enim inmortale, quod mori omnino non possit. erit nisi spiritale, 
 quod nobis futurum in resurrectione promittitur. ac per hoc 
 illud animale et ob hoc mortale, quod propter iustitiam 
 spiritale fieret, et ob hoc omni modo inmortale factum est 
 propter peccatum non mortale, quod et antea erat, sed mortuum, 
 quod posset non fieri, si homo non peccasset.

Quomodo enim corpus nostrum dicit apostolus mortuum, 
 cum adhuc de uiuentibus loqueretur, nisi quia iam ipsa

 
 
 
 condicio moriendi ex peccato parentum haesit in prole? animale 
 est enim et hoc corpus, sicut et primi hominis fuit; sed hoc 
 iam in ipso animalis genere multo est deterius; habet enim 
 necessitatem moriendi, quod illud non habuit. quamuis enim 
 restabat adhuc, ut inmutaretur et spiritale factum plenam 
 inmortalitatem perciperet, ubi cibo corruptibili non egeret, 
 tamen, si iuste uiueret homo, in spiritalem habitudinem corpus 
 eius mutaretur, non iret in mortem. in nobis autem 
 etiam iuste uiuentibus corpus moriturum est. propter quam 
 necessitatem ex illius primi hominis peccato uenientem non 
 mortale, sed mortuum corpus nostrum dixit apostolus, quia 
 omnes in Adam morimur. item dicit: sicut est ueritas in 
 Iesu deponere uos secundum priorem conuersationem 
 ueterem hominem, eum, qui corrumpitur secundum 
 concupiscentias deceptionis, hoc est, factus Adam per 
 peccatum. uide ergo, quid sequatur. renouamini autem 
 spiritu mentis uestrae et induite nouum hominem, 
 eum, qui secundum deum creatus est in iustitia et 
 sanctitate ueritatis. ecce, quod perdidit Adam per peccatum!

In hoc ergo renouamur secundum id, quod amisit Adam, 
 id est secundum spiritum mentis nostrae; secundum autem 
 corpus, quod seminatur animale et surget spiritale, in melius 
 renouabimur, quod nondum fuit Adam. 
 
 Dicit item apostolus: expoliantes uos ueterem hominem 
 cum actibus eius induite nouum, qui renouatur 
 in agnitionem dei secundum imaginem eius, qui

 

 
 
 
 creauit eum. hanc imaginem in spiritu mentis inpressam 
 perdidit Adam per peccatum, quam recipimus per gratiam 
 iustitiae, non spiritale atque inmortale corpus, in quo 
 ille nondum fuit, et in quo erunt omnes sancti resurgentes 
 a mortuis; hoc enim praemium est illius meriti, quod 
 amisit. proinde illa stola prima aut ipsa iustitia est, unde 
 lapsus est, aut, si indumentum corporalis inmortalitatis 
 significat, etiam hanc ille sic amisit, cum propter peccatum ad 
 eam peruenire non potuit. dicitur enim et amisisse uxorem 
 et amisisse honorem, qui speratum non acceperit illo, a quo 
 sperabat, offenso.

Secundum hanc ergo sententiam corpus animale habuit 
 Adam non tantum ante paradisum, sed iam in paradiso constitutus, 
 quamuis in interiore homine fuerit spiritalis secundum 
 imaginem eius, qui creauit eum: quod amisit peccando 
 meruitque etiam corporis mortem, qui non peccando mereretur 
 et in corpus spiritale commutationem. nam si et interius 
 animaliter uixit, non possumus dici ad hoc ipsius renouari. 
 quibus enim dicitur: renouamini spiritu mentis uestrae, 
 hoc eis dicitur, ut spiritales fiant: quod si ille nec in ipsa 
 mente fuit, quomodo nos renouamur ad id, quod homo numquam 
 fuit? apostoli autem et omnes iusti animale utique 
 corpus adhuc habebant, sed tamen spiritaliter interius uiuebant, 
 renouati scilicet in agnitionem dei secundum imaginem eius. 
 qui creauit eos; non ideo tamen iam peccare non poterant, si 
 consentirent iniquitati. nam et spiritales posse cadere in

 

 
 
 
 temtatione peccati ostendit apostolus, ubi ait: fratres, et si 
 praeoccupatus fuerit homo in aliquo delicto, uos, qui 
 spiritales estis, instruite huiusmodi in spiritu lenitatis, 
 intendens te ipsum, ne et tu temteris. hoc dixit 
 ne cuiquam inpossibile uideatur, quod peccauit Adam, si 
 spiritalis erat mente, quamuis animalis esset corpore. quae 
 cum ita sint, nihil tamen adhuc praepropere confirmamus, 
 sed expectamus potius, utrum etiam cetera scriptura hunc 
 intellectum non inpediat.

Sequitur enim quaestio de anima ualde difficilis, in qua 
 multi laborauerunt nobisque, ubi laboremus, reliquerunt. siue 
 enim quia non omnium omnia legere potui, qui de hac re 
 secundum scripturarum nostrarum ueritatem ad aliquid liquidum 
 minimeque dubium peruenire potuerunt, siue quia tanta 
 quaestio est, ut etiam qui eam ueraciter soluunt non facile 
 intellegantur a talibus, qualis ipse sum, fateor neminem mihi 
 adhuc persuasisse, quod sic habeam de anima, ut nihil amplius 
 quaerendum putem. utrum autem nunc certum aliquid inuenturus 
 sim et definiturus, ignoro. quod autem potuero, si 
 conatum meum dominus adiuuerit, sequenti uolumine explicare 
 curabo.

Et finxit deus hominem puluerem de terra et flauit 
 in faciem eius flatum uitae, et factus est homo in

 

 
 
 
 animam uiuentem. haec uerba scripturae nobis et in principio 
 superioris libri consideranda proposueramus et de ipso homine 
 facto maximeque de eius corpore, quantum satis duximus, quod 
 secundum scripturas uisum est, disseruimus. sed quia de 
 anima humana non parua quaestio est, ad hunc eam librum 
 differendam putauimus nescientes, quantum nos dominus 
 adiuturus esset recte loqui cupidos, illud tamen scientes, nisi, 
 quantum ipse adiuuaret, recte nos non esse locuturos. recte 
 autem est ueraciter atque congruenter nihil audacter refellendo, 
 nihil temere adfirmando, dum adhuc dubium est, uerum 
 falsumne sit, siue fidei siue scientiae christianae, quod autem 
 doceri potest, uel rerum ratione apertissima uel scripturarum 
 auctoritate certissima sine cunctatione adserendo. 
 
 Ac primum illud uideamus, quod scriptum est: flauit uel 
 sufflauit in faciem eius flatum uitae. nonnulli enim codices 
 habent: spirauit uel inspirauit in faciem eius. sed cum 
 graeci habeant svstpoairjasv , non dubitatur flauit uel sufflauit 
 esse dicendum. quaerebamus autem in superiore sermone de 
 manibus dei, cum homo de limo formatus cogitaretur; quid ergo 
 nunc dicendum est in eo quod scriptum est: sufflauit deus, 
 nisi quia sicut non manibus corporis finxit, ita nec faucibus 
 labiisue sufflauit? 
 
 Uerum tamen hoc uerbo scriptura in quaestione difficillima 
 plurimum nos, quantum opinor, adiuuit.

Nam cum quidam ex hoc uerbo crediderint aliquid esse 
 animam de ipsa substantia dei, id est eiusdem naturae, cuius 
 ille est, hoc ideo putantes, quia cum homo sufflat, aliquid de

 
 
 
 se ipso eicit in flatu, hinc potius admonendi sumus hanc. 
 inimicam fidei catholicae reprobare sententiam. nos enim credimus 
 dei naturam atque substantiam, quae in trinitate creditur a 
 multis, intellegitur a paucis, omnino esse incommutabilem. 
 porro autem animae naturam uel in deterius uel in melius 
 commutari posse quis ambigit? ac per hoc sacrilega opinio 
 est eam et deum credere unius esse substantiae. quid enim 
 hoc modo aliud quam et ille commutabilis creditur? credendum 
 itaque est et intellegendum neque ullo modo dubitandum, 
 quod recta fides habet, animam sic esse a deo tamquam rem, 
 quam fecerit, non tamquam naturae, cuius ipse est, siue genuerit 
 siue quoquo modo protulerit.

Et quomodo, inquiunt, scriptum est: sufflauit in faciem 
 eius, et factus est homo in animam uiuam, si non 
 anima dei pars est uel dei omnino substantia? immo uero ex 
 hoc uerbo satis adparet ita non esse. cum enim homo sufflat, 
 anima utique ipsa subiacentem sibi naturam corporis mouet 
 et de illa, non de se ipsa flatum facit; nisi forte isti tam 
 tardi sunt, ut nesciant isto reciproco halitu, quem de hoc 
 aere circumfuso ducimus et reddimus, fieri etiam flatum, cum 
 uoluntate sufflamus. quodsi etiam non ex hoc, qui forinsecus 
 adiacet, accepto et reddito, sed ex ipsius nostri corporis 
 natura, qua constat, sufflando aliquid eiceremus, non eadem 
 natura est corporis et animae: quod et ipsi utique consentiunt. 
 quapropter etiam sic aliud est animae substantia, qua corpus 
 regit et mouet, aliud flatus, quem regendo et mouendo facit 
 de corpore sibi subdito, non de se ipsa, cui corpus est

 
 
 
 subditum. cum itaque longe quidem inconparabili modo sed 
 tamen anima. regat subditum corpus et deus subditam creaturam, 
 cur non potius intellegatur de subiecta sibi creatura 
 fecisse deus animam in eo, quod sufflasse dictus est, quandoquidem 
 ipsa anima, quamuis corpori suo non ita dominetur 
 ut deus uniuersitati, quam condidit, tamen eius motu, non de 
 sua substantia flatum facit? 
 
 Possemus quidem dicere nec ipsum dei flatum esse animam 
 hominis, sed deum sufflando fecisse animam in homine; sed 
 ne putentur meliora quae fecit uerbo quam quod fecit flatu, 
 quia et in nobis melius est uerbum quam flatus, nihil est 
 interim secundum supra dictam rationem, cur animam ipsam flatum 
 dei dicere dubitemus, dum intellegatur non esse dei natura 
 atque substantia, sed hoc ipsum esse sufflare, quod est flatum 
 facere, quod autem flatum facere, hoc animam facere. cui 
 sententiae congruit quod per Esaiam dicit deus: spiritus 
 enim a me procedet, et flatum omnem ego feci; nam 
 non quemlibet flatum corporeum eum dicere sequentia docent. 
 cum enim dixisset: omnem flatum ego feci, et, propter peccatum, 
 inquit, pusillum quid contristaui eum et percussi 
 eum. quid ergo dicit flatum nisi animam, quae propter 
 peccatum percussa et contristata est? quid igitur est: omnem 
 flatum ego feci, nisi: omnem animam ego feci?

Si ergo deum diceremus tamquam corporei mundi huius 
 animam, cui mundus ipse esset tamquam corpus unius animantis, 
 recte non eum diceremus sufflando fecisse animam

 

 
 
 
 hominis, nisi corpoream de isto aere subiacente sibi ex corpore 
 suo, non tamen quod dedisset sufflando de se ipso dedisse 
 putare deberemus, sed ita de sibi subiecto aere corporis sui, 
 sicut anima de huiusmodi re similiter adiacente, hoc est de 
 corpore, non de se ipsa flatum facit. nunc uero quia non 
 tantummodo mundi corpus deo esse subditum dicimus, sed 
 illum esse supra omnem creaturam siue corporalem siue 
 spiritalem, nec de se ipso nec de corporeis elementis credendus 
 est animam fecisse sufflando.

Utrum autem ex eo, quod omnino non erat, id est ex 
 nihilo, an ex aliqua re, quae iam ab illo facta spiritaliter. 
 erat, sed anima nondum erat, merito quaeri potest. si enim 
 deum adhuc aliquid ex nihilo creare non credimus, posteaquam 
 creauit omnia simul, et ob hoc a consummatis omnibus 
 operibus requieuisse credimus, quae inchoauit facere, ut, 
 quidquid deinde faceret, ex his faceret, non uideo, quemadmodum 
 intellegamus adhuc eum ex nihilo animas facere. an 
 dicendum est eum in illis quidem operibus primorum sex 
 dierum fecisse diem illum occultum ac, si hoc potius credi 
 oportet, spiritalem atque intellectualem naturam, scilicet unitatis 
 angelicae, et mundum, id est caelum et terram, atque 
 in illis iam extantibus naturis rationes creasse futurarum 
 aliarum naturarum, non ipsas naturas? alioquin si iam ibi 
 creatae essent, sicut erant futurae, non adhuc essent futurae. 
 quod si ita est, nondum erat in conditis rebus animae humanae 
 ulla natura et tunc esse coepit, cum eam deus sufflando fecit 
 atque indidit homini.

 
 
 
 
 Sed non ideo quaestio sublata est, qua quaeritur adhuc, 
 utrum eam naturam, quae anima dicitur et antea non erat 
 ex nihilo creauerit, tamquam ipse flatus eius non ex aliqua 
 substantia subiacente factus sit, sicut de flatu dicebamus, 
 quem facit anima ex corpore suo, sed omnino ex nihilo tunc 
 factus sit flatus, cum deus flare uoluit, idemque hominis 
 anima factus sit: an uero iam erat aliquid spiritale, quamuis 
 hoc, quidquid erat, nondum animae natura erat, atque ex hoc 
 factus sit flatus dei, quae natura esset animae, sicut nec 
 corporis humani natura iam erat, antequam deus eam de limo 
 terrae uel puluere formauisset. non enim caro humana erat 
 puluis aut limus, sed tamen aliquid erat, unde illa fieret, 
 quae nondum erat.

Num ergo credibile est in primis illis sex dierum operibus 
 deum condidisse non solum futuri corporis humani 
 causalem rationem uerum etiam materiem, de qua fieret, id 
 est terram, de cuius limo uel puluere fingeretur, animae 
 autem solam ibi condidisse rationem, secundum quam fieret. 
 non etiam quandam pro suo genere materiam, de qua fieret? 
 si enim quiddam incommatabile esset anima, nullo modo eius 
 quasi materiem quaerere deberemus; nunc autem mutabilitas 
 eius satis indicat eam interim uitiis atque fallaciis deformem 
 reddi, formari autem uirtutibus ueritatisque doctrina, sed in 
 sua iam natura, qua est anima, sicut etiam caro in sua natura, 
 qua iam caro est, et salute decoratur et morbis uulneribusque 
 foedatur. sed sicut haec excepto, quod iam caro est,-in qua 
 natura uel proficit, ut pulchra, uel deficit, ut deformis sit, 
 habuit etiam materiem, id est terram, de qua fieret, ut omnino

 
 
 
 caro esset: sic fortasse potuit et anima, antequam ea ipsa 
 natura fieret, -quae anima dicitur, cuius uel pulchritudo uirtus 
 uel deformitas uitium est, habere aliquam materiem pro suo 
 genere spiritalem, quae nondum esset anima, sicut terra, de 
 qua caro facta est, iam erat aliquid, quamuis non erat caro. 
 
 
 Sed enim terra inplebat mundi infimam partem, antequam 
 de illa corpus hominis fieret, conferens uniuerso totum suum, 
 ut, etiamsi nulla ex ea caro fieret animantis cuiusquam. 
 specie tamen sua mundi fabricam molemque conpleret, secundum 
 quam dicitur mundus caelum et terra.

At uero illa spiritalis materies, si fuit ulla, unde anima 
 fieret, uel si est ulla, unde animae fiunt, quid ipsa est? quod 
 nomen, quam speciem, quem usum in rebus conditis tenet? 
 uiuit, an non? si uiuit, quid agit? quid confert uniuersitatis 
 effectibus? beatamne uitam gerit, an miseram, an neutram? 
 uiuificat aliquid? an ab hoc etiam opere uacat et in quodam 
 secreto uniuersitatis otiosa requiescit sine uigili sensu motuque 
 uitali? si enim nulla prorsus adhuc uita erat, quomodo esset 
 uitae futurae quaedam incorporea nec uiua materies? aut 
 falsum est aut nimis latet. si autem iam uiuebat nec beate 
 nec misere, quomodo rationalis erat? quodsi tunc rationalis 
 facta est, cum ex illa materie natura humanae animae facta 
 est, inrationalis ergo uita materies erat animae rationalis, id 
 est humanae? quid ergo inter illam pecorisque distabat? an 
 rationalis erat iam possibilitate, nondum facultate? si enim 
 uidemus infantilem animam, iam utique hominis animam, nondum 
 coepisse uti ratione et tamen eam rationalem iam dicimus,

 
 
 
 cur non credatur sic in illa materie, de qua facta est, quietum 
 fuisse motum etiam sentiendi, sicut in ista infantili, quae iam 
 certe anima est hominis, quietus est adhuc motus ratiocinandi?

Nam si iam beata erat uita, de qua facta est hominis 
 anima, deterius ergo facta est, et ideo non iam illa materies 
 huius, sed illius ista defluxio est. nam materies aliqua cum 
 formatur, praesertim a deo, in melius sine dubitatione formatur. 
 sed etiam si cuiusquam in aliqua beatitudine factae a 
 deo uitae defluxio anima humana posset intellegi, nec sic 
 credenda erat esse coepisse in aliquo actu meritorum suorum, 
 nisi ex quo propriam coepit agere uitam, dum anima facta 
 est animans carnem et eius sensibus uelut nuntiis utens 
 atque in se ipsa se uiuere sentiens sua uoluntate, intellectu, 
 memoria. si enim est aliquid, unde istam defluxionem formatae 
 carni deus inspiraret, tamquam sufflando animam faciens, 
 idemque beatum est, nullo modo mouetur aut mutatur aut 
 amittit aliquid, cum hoc ab eo defluit, unde anima fit. non 
 est enim corpus, ut tamquam exhalando minuatur.

Si autem anima inrationalis materies est quodammodo, de 
 qua fit anima rationalis, id est humana, rursus quaeritur, 
 etiam ipsa inrationalis unde fiat, quia et ipsam non facit 
 nisi creator omnium naturarum. an illa de materie corporali? 
 cur non ergo et ista? nisi forte quod uelut gradatim fieri 
 conceditur conpendio posse deum facere quisquam negabit. 
 proinde quaelibet adhibeatur interpositio, si corpus est materies 
 animae inrationalis et anima inrationalis est materies animae 
 rationalis, procul dubio corpus est materies animae rationalis. 
 quod neminem umquam scio ausum esse sentire, nisi qui et 
 ipsam animam nonnisi in genere alicuius corporis ponit.

 
 
 
 
 Deinde cauendum est, ne quaedam translatio animae fieri a 
 pecore in hominem posse credatur — quod ueritati fideique 
 catholicae omnino contrarium est — si concesserimus inrationalem 
 animam ueluti materiem subiacere, unde rationalis 
 anima fiat. sic enim fiet, ut, si haec in melius commutata 
 erit hominis, illa quoque in deterius commutata sit pecoris. 
 de quo ludibrio quorundam philosophorum etiam eorum posteri 
 erubuerunt nec eos hoc sensisse, sed non recte intellectos esse 
 dixerunt. et credo ita esse. uelut si quisquam etiam de scripturis 
 nostris hoc sentiat, ubi dictum est: homo in honore 
 positus non intellexit; conparatus est pecoribus in 
 sensatis et similis factus est eis, aut ubi item legitur: 
 ne tradideris bestiis animam confitentem tibi. neque 
 enim non omnes haeretici scripturas catholicas legunt nec ob 
 aliud sunt haeretici, nisi quod eas non bene intellegentes 
 suas -falsas opiniones contra earum ueritatem peruicaciter adserunt. 
 sed quoquo modo se habeat uel non habeat opinio 
 philosophorum de reuolutionibus animarum, catholicae tamen 
 fidei non conuenit credere animas pecorum in homines aut 
 hominum in pecora transmigrare.

Fieri sane homines uitae genere pecoribus similes et 
 ipsae res humanae clamant et scriptura testatur. unde est 
 illud, quod commemoraui: homo in honore positus non 
 intellexit; conparatus est iumentis insensatis et similis 
 factus est eis, sed in hac uita utique, non post

 

 
 
 
 mortem. proinde uel talibus bestiis nolebat in potestatem dari 
 animam suam, qui dicebat: ne tradideris bestiis animam 
 confitentem tibi — quales cauendos significat dominus, ubi 
 dicit eos indutos uestitu ouium, intus autem esse lupos 
 rapaces — uel ipsi diabolo et angelis eius; nam et ille dictus 
 est et leo et draco. 
 
 Quid enim adferunt argumenti philosophi, qui putant huminum; 
 num animas in pecora uel pecorum in homines post mortem 
 posse transferri? hoc certe, quod morum similitudo ad id trahat, 
 uelut auaros in formicas, rapaces in miluos, saeuos ac superbos 
 in leones, sectatores inmundae uoluptatis in sues et si qua 
 similia. haec quippe adserunt nec adtendunt per hanc rationem 
 nullo modo fieri posse, ut pecoris anima post mortem in 
 hominem transferatur. nullo modo enim porcus similior erit 
 homini quam porco; et cum mansuescunt leones, canibus uel 
 etiam ouibus fiunt similiores quam hominibus. cum igitur a 
 pecorum moribus pecora non recedunt et quae aliquantulum 
 ceteris dissimilia fiunt, similiora sunt tamen suo generi quam 
 humano longeque plus ab hominibus quam a pecoribus differunt, 
 numquam erunt hominum animae istae, si ea, quae 
 similiora sunt, trahunt. si autem hoc argumentum falsum est, 
 quomodo erit uera illa opinio, quandoquidem nihil aliud adferunt, 
 quo etiamsi non uera, saltem uerisimilis habeatur? unde procliuius 
 et ipse crediderim, quod etiam eorum posteri sectatores, 
 illos homines, qui haec primitus in suis libris posuerunt,

 

 

 

 
 
 
 in hac uita potius intellegi uoluisse quadam peruersitate 
 morum ac turpitudine homines pecorum similes fieri ac sic 
 quodam modo in pecora commutari, ut hoc dedecore obiecto 
 eos a cupiditatum prauitate reuocarent.

Nam illa, quae feruntur accidisse, ut quidam quasi 
 recordarentur in quorum animalium corporibus fuerint aut 
 falsa narrantur aut ludificationibus daemonum hoc in eorum 
 animis factum est. si enim contingit in somnis, ut fallaci 
 memoria quasi recordetur se homo fuisse, quod non fuit, aut 
 egisse, quod non egit, quid mirum, si quodam dei iusto 
 occultoque iudicio sinuntur daemones in cordibus etiam uigilantium 
 tale aliquid posse? 
 
 Manichaei autem, qui se christianos uel putant uel putari 
 uolunt, in hac opinione translationis uel reuolutionis animarum 
 eo sunt illis gentium philosophis uel si qui alii uani 
 homines hoc putant deteriores et detestabiliores, quod illi 
 animae naturam a dei natura discernunt, isti autem, cum aliud 
 nihil dicant esse animam quam ipsam dei substantiam atque 
 id omnino, quod deus est, non trepidant eam tam turpiter 
 commutabilem dicere, ut nullum sit herbae seu uermiculi 
 genus, ubi eam non esse conmixtam uel quo reuolui non 
 posse mirabili opinentur insania. qui tamen si remotis ab 
 animo suo rerum obscurissimarum quaestionibus, quas carnali 
 corde uersantes necesse est ut in opiniones falsas, noxias 
 monstrosasque labantur et prouoluantur, unum illud firmissime 
 teneant, quod omni animae rationali sine ullius disputationis 
 ambagibus naturaliter et ueraciter insitum est, esse omnino

 
 
 
 incommutabilem et incorruptibilem deum, tota eorum milleformis 
 fabula repente dilabitur, quam in suis uanis ac sacrilegis 
 mentibus nonnisi de dei turpissima mutabilitate pinxerunt. 
 
 Non est igitur materies animae humanae nec anima inratiocalis.

Quid ergo est, unde anima flatu dei facta est? an 
 corpus aliquod erat terrenum quidem et humidum? nullo 
 modo; hinc enim potius caro facta est. nam quid aliud est 
 limus quam terra humida? nec humore solo anima facta 
 credenda est quasi caro de terra, anima de aqua. nimis enim 
 absurdum est inde factam putare animam hominis, unde facta 
 est caro piscis et uolucris. 
 
 Ergo fortassis ex aere? huic enim elemento etiam flatus 
 conpetit; sed noster, non dei. unde supra diximus hoc potuisse 
 congruenter putari, si animam mundi tamquam unius maximi 
 animantis deum crederemus, ut ita eam flauerit de aere corporis 
 sui. sicut flat nostra de sui. cum uero deum esse constet 
 supra omne mundi corpus et supra omnem spiritum, quem 
 creauit, inconparabili omnino distantia, quomodo id recte dici 
 potest? an forte quanto magis deus uniuersae creaturae suae 
 praesens est omnipotentia singulari, tanto magis potuit ex 
 aere flatum facere, quae anima hominis esset? sed cum anima 
 non sit corporea. quidquid autem ex mundi corporeis elementis 
 fit, corporeum sit necesse est inque mundi elementis etiam

 

 
 
 
 aer iste numeretur, nec si de puri illius caelestisque ignis 
 elemento facta anima diceretur, credi oporteret. omne quippe 
 corpus in omne corpus posse mutari non defuerunt qui adsererent; 
 corpus autem aliquod, siue terrenum siue caeleste, 
 conuerti in animam fierique naturam incorpoream nec quemquam 
 sensisse scio nec fides habet.

Deinde — si non est contemnendum, quod medici non 
 tantum dicunt, uerum etiam probare se adfirmant — quamuis 
 omnis caro terrenam soliditatem in promtu gerat, habet tamen 
 in se et aeris aliquid, quod et pulmonibus continetur et a 
 corde per uenas, quas arterias uocant, diffunditur; et ignis 
 non solum feruidam qualitatem, cuius sedes in iecore est, 
 uerum etiam luculentam, quam uelut eliquari ac subuolare 
 ostendunt in excelsum cerebri locum, tamquam in caelum corporis 
 nostri. unde et radii emicant oculorum et de cuius 
 medio uelut centro quodam non solum ad oculos, sed etiam 
 ad sensus ceteros tenues fistulae deducuntur, ad aures uidelicet, 
 ad nares, ad palatum, propter audiendum, olfaciendum 
 atque gustandum; ipsumque tangendi sensum, qui per totum 
 corpus est, ab eodem cerebro dirigi per medullam ceruicis 
 et eam, quae continetur ossibus, quibus dorsi spina conseritur, 
 ut inde se tenuissimi quidam riuuli, qui tangendi sensum 
 faciunt, per cuncta membra diffundant.

Cum igitur his quasi nuntiis accipiat anima quidquid

 
 
 
 eam corporalium non latet, ipsa uero usque adeo aliud quiddam 
 sit, ut, cum uult intellegere uel diuina uel deum uel 
 omnino etiam se ipsam suasque considerare uirtutes, ut aliquid 
 ueri certique conprehendat, ab hac ipsorum quoque 
 oculorum luce se auertat eamque ad hoc negotium non tantum 
 nullo adiumento, uerum etiam nonnullo inpedimento esse 
 sentiens se in obtutum mentis adtollat: quomodo ex eo genere 
 aliquid est, cum eiusdem generis summum non sit nisi lumen, 
 quod ex oculis emicat, quo illa non adiuuatur nisi ad corporeas 
 formas coloresque sentiendos habetque ipsa innumerabilia 
 longe dissimilia cuncto generi corporum, quae nonnisi intellectu 
 atque ratione conspiciat, quo nullus carnis sensus 
 aspirat?

Quapropter non est quidem humanae animae natura 
 nec de terra nec de aqua nec de aere nec de igne quolibet; 
 sed tamen crassioris corporis sui materiam, hoc est humidam 
 quandam terram, quae in carnis uersa est qualitatem, per 
 subtiliorem naturam corporis administrat, id est per lucem 
 et aerem. nullus enim sine his duobus uel sensus in corpore 
 est uel ab anima spontaneus corporis motus. sicut autem 
 prius esse debet nosse quam facere, ita sentire prius est 
 quam mouere. anima ergo quoniam res est incorporea corpus, 
 quod incorporeo uicinum est, sicuti est ignis uel potius lux 
 et aer, primitus agit et per haec cetera quae crassiora sunt 
 corporis, sicuti humor et terra — unde carnis corpulentia 
 solidatur — quae magis sunt ad patiendum subdita quam 
 praedita ad faciendum.

Non mihi ergo uidetur dictum: factus est homo in

 

 
 
 
 animam uiuam, nisi quia sentire coepit in corpore: quod 
 est animatae uiuentisque carnis certissimum indicium. nam 
 mouentur et arbusta non tantum ui extrinsecus inpellente, 
 uelut cum uentis agitantur, sed illo motu, quo intrinsecus 
 agitur quidquid ad incrementum speciemque arboris pertinet, 
 quo ducitur sucus in radicem uertiturque in ea, quibus constat 
 herbae natura uel ligni; nihil enim horum sine interno motu. 
 sed iste motus non est spontaneus, qualis ille, qui sensui 
 copulatur ad corporis administrationem, sicut in omni animalium 
 genere, quam uocat scriptura animam uiuam. nam 
 et nobis nisi inesset etiam ille motus, nec crescerent nostra 
 corpora nec ungues capillosque producerent. sed si hoc solum 
 esset in nobis sine sensu motuque illo spontaneo, non diceretur 
 homo factus in animam uiuam.

Proinde, quoniam pars cerebri anterior, unde sensus 
 omnes distribuuntur, ad frontem conlocata est atque in facie 
 sunt ipsa uelut organa sentiendi — excepto tangendi sensu, 
 qui per totum corpus diffunditur; qui tamen etiam ipse ab 
 eadem anteriore parte cerebri ostenditur habere uiam suam, 
 quae retrorsus per uerticem atque ceruicem ad medullam 
 spinae, de qua loquebamur paulo ante, deducitur, unde habet 
 utique sensum in tangendo et facies, sicut totum corpus, 
 exceptis sensibus uidendi, audiendi, olfaciendi, gustandi, qui 
 in sola facie praelocati sunt — ideo scriptum arbitror, quod 
 in faciem deus sufflauerit homini flatum uitae, cum 
 factus est in animam uiuam. anterior quippe pars posteriori 
 merito praeponitur, quia et ista ducit, illa sequitur et ab

 

 
 
 
 ista sensus, ab illa motus est, sicut consilium praecedit 
 actionem.

Et quoniam corporalis motus, qui sensum sequitur, 
 sine interuallis temporum nullus est, agere autem interualla 
 temporum spontaneo motu nisi per adiutorium memoriae 
 non ualemus, ideo tres tamquam uentriculi cerebri demonstrantur: 
 unus anterior ad faciem, a quo sensus omnis; alter 
 posterior ad ceruicem, a quo motus omnis; alter posterior ad 
 ceruicem, a quo motus omnis; tertius inter utrumque, in quo 
 memoriam uigere demonstrant, ne, cum sensum sequitur 
 motus, non conectat homo quod faciendum est, si fuerit 
 quod fecit oblitus. haec illi certis indiciis probata esse 
 dicunt, quando et ipsae partes aliquo adfectae morbo uel 
 uitio, cum defecissent officia uel sentiendi uel mouendi 
 membra uel motus corporis reminiscendi, satis quid ualerent 
 singulae declararunt eisque adhibita curatio cui rei 
 reparandae profecerit exploratum est. sed anima in istis 
 tamquam in organis agit, nihil horum est ipsa; sed uiuificat 
 et regit omnia et per haec corpori consulit et huic uitae, in 
 qua factus est homo in animam uiuam.

Unde ergo sit ipsa, id est de qua uelut materie deus 
 hunc flatum fecerit, quae anima dicitur, dum quaeritur, nihil 
 corporeum debet occurrere. sicut enim deus omnem creaturam, 
 sic anima omnem corpoream creaturam naturae dignitate 
 praecellit. per lucem tamen et aerem, quae in ipso quoque 
 mundo praecellentia sunt corpora magisque habent faciendi 
 praestantiam quam patiendi corpulentiam, sicut humor et terra,

 
 
 
 tamquam per ea quae spiritui similiora sunt corpus administrat. 
 nuntiat enim aliquid lux corporea; cui autem nuntiat, non 
 hoc est, quod illa; et haec est anima, cui nuntiat, non illa, 
 quae nuntiat. et cum adflictiones corporis moleste sentit, 
 actionem suam, qua illi regendo adest, turbato eius temperamento 
 inpediri offenditur, et haec offensio dolor uocatur. 
 et aer, qui neruis infusus est, paret uoluntati, ut membra 
 moueat, non autem ipse uoluntas est. et illa pars media motum 
 membrorum nuntiat, ut memoria teneatur, non ipsa 
 memoria est. denique, dum haec eius tamquam ministeria 
 uitio quolibet seu perturbatione omni modo deficiunt desistentibus 
 nuntiis sentiendi et ministris mouendi, tamquam non 
 habens cur adsit abscedit. si autem non ita deficiunt, ut in 
 morte adsolet, turbatur eius intentio, tamquam conantis 
 redintegrare labentia nec ualentis. et in quibus rebus turbatur, 
 inde cognoscitur quae pars ministeriorum in causa sit, ut, si 
 potuerit, medicina succurrat.

Namque aliud esse ipsam, aliud haec eius corporalia 
 ministeria, uel uasa uel organa uel si quid aptius dici possunt, 
 hinc euidenter elucet, quod plerumque se uehementi cogitationis 
 intentione auertit ah omnibus, ut prae oculis patentibus 
 recteque ualentibus multa posita nesciat et, si maior intentio 
 est, dum ambulabat, repente subsistat, auertens utique imperandi 
 nutum a ministerio motionis, qua pedes agebantur; 
 si autem non tanta est cogitationis intentio, ut figat ambulantem 
 loco, sed tamen tanta est, ut partem illam cerebri 
 mediam nuntiantem corporis motus non uacet. aduertere,

 
 
 
 obliuiscitur aliquando et unde ueniat et quo eat, et transit 
 inprudens uillam, quo tendebat, natura sui corporis sana, sed 
 sua in aliud auocata. quapropter istas corporei caeli corporeas 
 quasdam particulas, id est lucis et aeris, quae primae excipiunt 
 nutus animae uiuificantis, eo quod incorporeae naturae 
 propinquiores sunt quam humor et terra, ut ad earum proximum 
 ministerium tota moles administretur, utrum deus de 
 hoc circumfuso et superfuso caelo corpori uiuentis miscuerit 
 aut adiunxerit, an et ipsas de limo sicut carnem fecerit, non 
 est ad rem pertinens quaestio. omne quippe corpus in omne 
 corpus mutari posse credibile est; quodlibet autem corpus 
 mutari posse in animam credere absurdum est.

Quamobrem nec illud audiendum est, quod quidam 
 putauerunt, quintum quoddam esse corpus unde sint animae, 
 quod nec terra nec aqua sit nec aer nec ignis, siue iste 
 turbulentior atque terrenus, siue ille caelestis purus et lucidus, 
 sed nescio quid aliud, quod careat usitato nomine, sed tamen 
 corpus sit. si enim qui hoc sentiunt hoc dicunt corpus, quod 
 et nos, id est naturam quamlibet longitudine, latitudine, 
 altitudine spatium loci occupantem, neque hoc est anima 
 neque inde facta credenda est. quidquid enim tale est, ut 
 multa non dicam, in quacumque sui parte lineis diuidi uel 
 circumscribi potest: quod anima si pateretur, nullo modo 
 nosse posset tales lineas, quae per longum secari non queunt, 
 quales in corpore non posse inueniri nihilominus nouit.

 

 
 
 
 
 
 Nec ipsa sibi aliquid tale occurrit, cum se nescire non 
 possit, etiam quando, se ut cognoscat, inquirit. cum enim se 
 quaerit, nouit, quod se quaerat; quod nosse non posset, si se 
 non nosset. neque enim aliunde se quaerit quam a se ipsa. 
 cum ergo quaerentem se nouit, se utique nouit et omne, quod 
 nouit, tota nouit. cum itaque se quaerentem nouit, tota se 
 nouit, ergo et totam se nouit; neque enim aliquid aliud, sed 
 se ipsam tota nouit. quid ergo adhuc se quaerit, si quaerentem 
 se nouit? neque enim si nesciret se, posset quaerentem se 
 scire se; sed hoc in praesenti; quod autem de se quaerit, quid 
 antea fuerit uel quid futura sit quaerit. desinat ergo nunc 
 interim suspicari se esse corpus, quia, si aliquid tale esset, 
 talem se nosset, quae magis se nouit quam caelum et terram, 
 quae per sui corporis oculos nouit. 
 
 Omitto dicere, quia illud eius, quod etiam pecora habere 
 intelleguntur uel caeli uolatilia, cum habitacula sua seu nidos 
 repetunt, quo capiuntur imagines omnium rerum corporalium, 
 nullo modo cuiquam corpori simile est; et utique hoc potius 
 corpori esse simile deberet, ubi corporearum rerum similitudines 
 continentur. at si hoc corpus non est, quia certum 
 est eas simulitudines corporum illic non solum memoriter 
 detineri, uerum etiam innumerabiles pro arbitrio figurari, 
 quanto minus alia qualibet ui sua corpori esse anima similis 
 potest! 
 
 Si autem corpus esse dicunt alia qualibet notione omne

 
 
 
 quod est, id est omnem naturam atque substantiam, non 
 quidem admittenda est ista locutio, ne non inueniamus, quomodo 
 loquentes ea, quae corpora non sunt, a corporibus distinguamus; 
 non tamen nimis est de nomine laborandum. nam 
 et nos dicimus, quidquid anima est, non esse horum quattuor 
 notissimorum elementorum, quae manifesta sunt corpora, 
 sed neque hoc esse, quod deus est. quid sit autem, non 
 dicitur melius quam anima uel spiritus uitae. ideo enim 
 additur" uitae", quia et iste aer plerumque dicitur spiritus. 
 quamquam et animam eundem aerem appellauerunt, ut iam 
 non possit inueniri nomen, quo proprie distinguatur ista 
 natura, quae nec corpus nec deus est nec uita sine sensu, 
 qualis potest credi in arboribus, nec uita sine rationali mente, 
 qualis est in pecoribus, sed uita nunc minor quam angelorum, 
 et futura, quod angelorum, si ex praecepto sui creatoris hic 
 uixerit. 
 
 Unde sit autem, id est de qua uelut materie facta sit uel 
 de qua perfecta beataque natura defluxerit uel utrum omnino 
 ex nihilo facta sit, etiamsi dubitatur et quaeritur, illud tamen 
 minime dubitandum est et, si aliquid antea fuit, a deo factum 
 esse, quod fuit, et eam nunc a deo factam, ut anima uiua 
 sit; aut enim nihil fuit aut hoc, quod est, non fuit. sed illam 
 partem, qua quaerebamus quasi eius materiem unde facta sit, 
 iam satis tractauimus.

Nunc, si omnino non fuit, quaerendum est, quomodo 
 possit intellegi, quod causalis eius ratio fuisse dicebatur in 
 primis sex dierum operibus dei, quando fecit deus hominem 
 ad maginem suam, quod nisi secundum animam non recte

 
 
 
 intellegitur. uerendum est autem, ne, cum dicimus non ipsas 
 tunc naturas atque substantias, quae futurae fuerant, deum 
 creauisse, dum crearet omnia simul, sed earum futurarum 
 causales quasdam rationes, putemur inania quaedam dicere. 
 quae sunt enim istae causales rationes, secundum quas posset 
 iam dici deus fecisse hominem ad imaginem suam, cuius 
 corpus nondum de limo finxerat, cui nondum animam flando 
 fecerat? et corporis quidem humani etiamsi fuit aliqua occulta 
 ratio, qua futurum erat, ut formaretur, erat et materies, de 
 qua formaretur, id est terra, in qua uideri potest illa ratio 
 uelut in semine latuisse; animae autem faciendae, id est 
 flatum faciendi, qui esset anima hominis, quae ibi ratio 
 causalis primitus condita est, cum diceret deus: faciamus 
 hominem ad imaginem et similitudinem nostram — 
 quod nisi secundum animam recte intellegi non potest —, 
 si nulla erat natura, ubi conderetur? 
 
 Si enim haec ratio in deo erat, non in creatura, nondum 
 ergo erat condita. quomodo ergo dictum est: fecit deus 
 hominem ad imaginem dei? si autem iam in creatura 
 erat, hoc est in his, quae simul omnia creauerat deus, 
 in qua creatura erat? utrum spiritali, an corporali? si 
 spiritali, agebatne aliquid in corporibus mundi, seu caelestibus 
 seu terrestribus? et in ea erat hoc uacans antequam 
 homo in sua natura propria conderetur, sicut. in ipso 
 homine iam propriam ducente uitam latenter otioseque inest 
 ratio generandi, quae non operatur nisi per concubitum atque

 

 
 
 
 conceptum. an et illa creatura spiritalis, in qua latenter erat haec 
 ratio, nihil agebat sui operis? et ut quid creata erat? an ut contineret 
 rationem futurae animae humanae uel futurarum animarum, 
 tamquam in se ipsis esse non possent, sed in aliqua 
 creatura uita propria iam uiuente, sicut generandi ratio non 
 potest esse nisi in aliquibus iam existentibus perfectisque 
 naturis? parens ergo animae instituta est aliqua creatura spiritalis, 
 in qua sit ratio futurae animae, quae non inde existat, 
 nisi cum eam deus homini inspirandam facit. neque enim et 
 ex homine fetum uel seminis uel ipsius iam prolis creat et 
 format nisi deus per sapientiam adtingentem ubique propter 
 suam munditiam, ita ut nihil inquinatum in eam incurrat, 
 dum pertendit a fine usque ad finem fortiter et disponit omnia 
 suauiter. sed nescio, quemadmodum possit intellegi ad hoc 
 tantum creatam nescio quam creaturam spiritalem, quae in 
 dei conditionibus per illos sex dies factis non commemoraretur, 
 cum deus hominem sexto die fecisse dictus est, quem nondum 
 in propria natura fecerat, sed adhuc ratione causali in illa 
 creatura, quae commemorata non est. magis enim debuit ipsa 
 commemorari, quae sic consummata erat, ut non adhuc esset 
 secundum suae praecedentem rationem facienda.

An forte in illius diei natura, quem primitus condidit, 
 si spiritus intellectualis dies ille recte accipitur, hanc faciendae 
 animae causalem rationem deus inseruit, cum sexto die fecit 
 hominem ad imaginem suam, causam scilicet rationemque 
 praefigens, secundum quam eum post illos septem dies faceret,

 

 
 
 
 ut uidelicet corporis eius causalem rationem in natura terrae, 
 animae autem in natura illius diei creasse credatur? sed quid 
 aliud dicitur, cum hoc dicitur, nisi angelicum spiritum quasi 
 parentem esse animae humanae, si sic in illo inest animae 
 humanae creandae praecondita ratio, sicut in homine futurae 
 prolis suae, ut corporum quidem humanorum parentes homines 
 sint, animarum autem angeli, creator uero et corporum et 
 animarum deus, sed corporum ex hominibus, animarum ex 
 angelis, aut prioris corporis ex terra et prioris animae ex 
 angelica natura, ubi rationes eorum causales praefixerat, quando 
 primitus fecit hominem in his. quae simul omnia creauit, 
 deinceps uero iam homines ex hominibus, corpus ex corpore, 
 animam ex anima! durum est hoc angeli aut angelorum filiam 
 dicere esse animam, sed multo durius caeli corporei; quanto 
 magis ergo maris et terrae! multo minus igitur in aliqua 
 corporali creatura causalis animae ratio praecondita est, cum 
 faceret deus hominem ad imaginem suam, antequam eum suo 
 tempore de limo formatum flatu animaret. si absurde creditur 
 animam causaliter in natura angelica condidisse.

Illud ergo uideamus, utrum forsitan uerum esse possit, 
 quod certe humanae opinioni tolerabilius mihi uidetur, deum 
 in illis primis operibus, quae simul omnia creauit, animam 
 etiam humanam creasse, quam suo tempore membris ex limo 
 formati corporis inspiraret: cuius corporis in illis simul conditis 
 rebus rationem creasse causaliter, secundum quam fieret, 
 cum faciendum esset, corpus humanum. nam neque illud,

 

 
 
 
 quod dictum est" ad imaginem suam", nisi in anima neque 
 illud, quod dictum est "masculum et feminam", nisi in corpore 
 recte intellegimus. credatur ergo, si nulla scripturarum 
 auctoritas seu ueritatis ratio contradicit, hominem ita factum 
 sexto die, ut corporis quidem humani ratio causalis in elementis 
 mundi, anima uero iam ipsa crearetur, sicut primitus 
 conditus est dies, et creata lateret in operibus dei, donec eam 
 suo tempore sufflando, hoc est inspirando, formato ex limo 
 corpori insereret.

Sed hic rursus non spernenda oritur quaestio. si enim 
 iam facta erat anima et latebat, ubi ei posset esse melius 
 quam ibi? quid ergo fuit causae, ut anima innocenter uiuens 
 insereretur uitae huius carnis, in qua peccando ipsum, qui 
 eam creauit, offenderet, unde eam merito sequeretur laboris 
 aerumna damnationisque cruciatus? an illud dicendum est, 
 quod ad corpus administrandum uoluntate propria fuerit inclinata, 
 in qua uita corporis, quoniam et iuste et inique uiui 
 potest, quod eligeret hoc haberet, uel praemium de iustitia 
 uel de iniquitate subplicium, ut nec illi apostolicae sententiae 
 sit contrarium, qua dicit nondum natos nihil egisse boni seu 
 mali? illa quippe inclinatio uoluntatis ad corpus nondum est 
 actio uel iustitiae uel iniquitatis, de qua ratio reddenda est 
 in iudicio dei recepturo unoquoque secundum ea, quae per 
 corpus gessit, siue bonum siue malum. cur ergo non iam 
 et illud credatur, quod dei nutu ad corpus uenerit, ubi, si 
 uellet secundum eius praeceptum agere, mercedem acciperet 
 uitae aeternae atque angelorum societatis; si autem

 

 
 
 
 contemneret, poenas iustissimas lueret siue laboris diuturni siue 
 ignis aeterni? an, quia hoc ipsum, deo uolenti obtemperasse, 
 iam utique actio bona est, et erit contrarium nondum natos 
 nihil egisse uel boni uel mali?

Quae si ita sunt, fatebimur etiam non in eo rerum 
 genere animam primitus creatam, ut esset praescia futuri 
 operis sui uel iusti uel iniqui. nimis quippe incredibile est 
 eam potuisse propria uoluntate inclinari ad corporis uitam, 
 si se ita in quibusdam peccaturam esse praesciret, ut iuste 
 subplicio perpetuo puniretur. iuste sane creator laudatur in 
 omnibus, qui fecit omnia bona ualde. neque enim ex his 
 tantum laudandus est, quibus praescientiam dedit, cum recte 
 laudetur etiam, quia pecora creauit, quibus est natura 
 humana praestantior etiam in ipsis peccantibus. natura quippe 
 hominis ex deo est, non iniquitas, qua se ipse inuoluit male 
 utendo libero arbitrio: quod tamen si non haberet, in natura 
 rerum minus excelleret. cogitandus est quippe homo iuste 
 uiuens etiam non praescius futurorum et ibi uidendum est, 
 excellentia uoluntatis bonae quam non inpediatur ad recte 
 uiuendum et deo placendum, quod ignarus futuri uiuit ex 
 fide. huiusmodi ergo creaturam quisquis esse nollet in rebus, 
 contradicit dei bonitati; quisquis autem poenas eam non uult 
 luere pro peccatis, inimicus est aequitati.

Sed si ad hoc fit anima, ut mittatur in corpus, quaeri 
 potest, utrum, si noluerit, conpellatur. sed melius creditur 
 hoc naturaliter uelle, id est in ea natura creari, ut uelit,

 
 
 
 sicut naturale nobis est uelle uiuere; male autem uiuere iam 
 non est naturae, sed peruersae uoluntatis, quam iuste poena 
 consequitur. 
 
 Frustra ergo iam quaeritur, ei qua ueluti materie facta 
 sit anima, si recte intellegi potest in primis illis operibus 
 facta, cum factus est dies; sicut enim illa, quae non erant, 
 facta sunt, sic et haec inter illa. quodsi et materies aliqua 
 formabilis fuit, et corporalis et spiritalis — non tamen et 
 ipsa instituta nisi a deo, ex quo sunt omnia — quae quidem 
 formationem suam non tempore, sed origine praecederet, sicut 
 uox cantum, quid nisi de materia spiritali facta anima congruentius 
 creditur?

Si autem aliquis non uult eam existimare factam, nisi 
 cum formato corpori est inspirata, uideat, quid respondeat, 
 cum quaeritur, unde facta sit. aut enim ex nihilo dicturus 
 est deum aliquid fecisse uel facere post illam consummationem 
 operum suorum et debet intueri, quomodo explicet sexto die 
 factum hominem ad imaginem dei — quod nisi secundum 
 animam recte intellegi non postet —, id est in qua natura 
 causalis ratio facta fuerit eius rei, quae nondum fuit, aut non 
 de nihilo, sed de aliquo iam existente factam dicet animam 
 et laborabit inquirendo, quaenam illa natura sit, utrum corporalis 
 an spiritalis, secundum eas quaestiones, quas superius 
 uersauimus, manente illa quoque molestia, ut adhuc quaeratur, 
 in qua substantia creaturarum in sex diebus primitus conditarum 
 causalem illam rationem fecerit animae, quam nondum 
 uel de nihilo uel de aliquo fecerat.

 

 

 
 
 
 
 Quam si eo modo deuitare uoluerit, ut dicat sexto die 
 etiam de limo factum esse hominem, sed hoc recapitulando 
 postea commemoratum, uideat de muliere quid dicat, quia, 
 masculum et feminam, dixit, fecit eos et benedixit 
 eos. quodsi et ipsam eo die factam esse de uiri osse responderit, 
 adtendat, quomodo adserat sexto die facta uolatilia, 
 quae adducta sunt ad Adam, cum scriptura omne genus uolatilium 
 quinto die creatum ex aquis insinuet, item sexto die 
 ligna etiam quae in paradiso plantata sunt, cum eadem 
 scriptura hoc creaturae genus tertio diei tribuerit. ipsa etiam 
 uerba consideret, quid sit: eiecit adhuc de terra omne 
 lignum pulchrum ad aspectum et bonum ad escam, 
 tamquam illa, quae tertio die terra eiecerat, non erant pulchra 
 ad aspectum et bona ad escam, cum in his essent operibus, 
 quae fecit deus omnia bona ualde; quid sit etiam: finxit 
 deus adhuc de terra omnes bestias agri et omnia 
 uolatilia caeli; tamquam illa non fuerint omnia, quae primo 
 producta erant, uel potius nulla ante producta erant. neque 
 enim dictum est: et finxit deus adhuc de terra ceteras 
 bestias agri et cetera uolatilia caeli, quasi quae minus uel 
 terra sexto die uel aqua quinto die produxerit, sed omnes 
 bestias, inquit, et omnia uolatilia. necnon et illud cogitet, 
 quemadmodum deus et sex diebus fecerit omnia: primo ipsum 
 diem, secundo firmamentum, tertio speciem maris et terrae 
 atque ex terra herbam et ligna, quarto luminaria et sidera, 
 quinto aquarum animalia, sexto terrae, et postea dicatur:

 

 
 
 
 cum factus est dies, fecit deus caelum et terram et 
 omne uiride agri, quandoquidem, cum factus est dies, non 
 fecit nisi ipsum diem; quomodo etiam omne uiride agri fecerit, 
 antequam esset super terram, et omne fenum, antequam 
 exoreretur; tunc enim factum, cum exortum est, non, antequam 
 exoreretur, quis non diceret, nisi scripturae uerba reuocarent? 
 meminerit etiam scriptum esse: qui uiuit in aeternum, 
 creauit omnia simul, et uideat, quemadmodum simul 
 creata dici possint, quorum creatio spatiis temporalibus distat, 
 non horarum tantum, sed etiam dierum. curet quoque ostendere, 
 quomodo utrumque sit uerum, quod contrarium uideri 
 potest, et deum in die septimo ob omnibus operibus suis 
 requieuisse, quod Geneseos liber dicit, et usque nunc eum 
 operari, quod dominus dicit. respiciat etiam quae dicta sunt 
 consummata, quomodo eadem dicta sint inchoata. 
 
 
 His enim omnibus diuinae scripturae testimoniis, quam esse 
 ueracem nemo dubitat nisi infidelis aut inpius, ad illam sententiam 
 ducti sumus, ut diceremus deum ab exordio saeculi 
 primum simul omnia creauisse, quaedam conditis iam ipsis 
 naturis, quaedam praeconditis causis; sicut non solum praesentia, 
 uerum etiam futura fecit omnipotens et ab eis factis 
 requieuit, ut eorum deinceps administratione atque regimine 
 crearet etiam ordines temporum et temporalium, quia et consummauerat 
 ea propter omnium generum terminationem et 
 inchoauerat propter saeculorum propagationem, ut propter

 

 

 
 
 
 consummata requiesceret, propter inchoata usque nunc operaretur. 
 sed si possunt haec melius intellegi, non solum non resisto, 
 uerum etiam faueo. 
 
 Nunc tamen de anima, quam deus inspirauit homini sufflando 
 in eius faciem, nihil confirmo, nisi quia ex deo sic est, ut 
 non sit substantia dei et sit incorporea. id est non sit corpus, 
 sed spiritus, non de substantia dei genitus nec de substantia 
 dei procedens, sed factus a deo, nec ita factus, ut in eius 
 naturam natura ulla corporis uel inrationalis animae uerteretur, 
 ac per hoc de nihilo; et quod sit inmortalis secundum quendam 
 uitae modum, quem nullo modo potest amittere; secundum 
 quandam uero mutabilitatem, qua potest uel deterior 
 uel melior fieri, non inmerito etiam mortalis possit intellegi, 
 quoniam ueram inmortalitatem solus ille habet, de quo proprie 
 dictum est: qui solus habet inmortalitatem. cetera, quae 
 in hoc libro locutus sum disceptando, ad hoc ualeant legenti, 
 ut aut nouerit, quemadmodum sine adfirmandi temeritate quaerenda 
 sint, quae non aperte scriptura loquitur, aut, si ei 
 quaerendi modus iste non placet, quemadmodum ipse quaesiuerit 
 sciam, ut, si me potest docere, non abnuam, si autem 
 non potest, a quo ambo discamus mecum requirat.

Et plantauit deus paradisum in Eden ad orientem 
 et posuit ibi hominem quem finxit. non ignoro de paradiso 
 multos multa dixisse; tres tamen de hac re quasi generales 
 sunt sententiae. una eorum, qui tantummodo corporaliter 
 paradisum intellegi uolunt, alia eorum, qui spiritaliter tantum, 
 tertia eorum, qui utroque modo paradisum accipiunt, alias 
 corporaliter, alias autem spiritaliter. breuiter ergo ut dicam, 
 tertiam mihi fateor placere sententiam. secundum hanc suscepi 
 nunc loqui de paradiso, quod dominus donare dignabitur, 
 ut homo factus e limo — quod utique corpus humanum est 
 — in paradiso corporali conlocatus intellegatur, ut, quemadmodum 
 ipse Adam, etsi aliquid aliud significat secundum id, 
 quod eum formam futuri esse dixit apostolus, homo tamen 
 in natura propria expressus accipitur, qui uixit certo numero 
 annorum et propagata numerosa prole mortuus est, sicut 
 moriuntur et ceteri homines, etsi non sicut ceteri ex parentibus 
 natus, sed sicut primitus oportebat ex terra factus est, 
 ita et paradisus, in quo cum conlocauit deus, nihil aliud quam 
 locus quidam intellegatur terrae scilicet, ubi habitaret homo 
 terrenus. 
 
 Narratio quippe in his libris non genere locutionis figuratarum 
 rerum est sicut in Cantico canticorum, sed omnino 
 gestarum est sicut in Regnorum libris et huiuscemodi ceteris.

 

 
 
 
 sed quia illic ea dicuntur, quae uitae humanae usus notissimus 
 habet, non difficile, immo promtissime primitus accipiuntur 
 ad litteram, ut deinde ex illis quid etiam futurorum 
 res ipsae gestae significauerint exculpatur; hic autem, quia 
 ea dicuntur, quae usitatum naturae cursum intuentibus non 
 occurrant, nolunt ea quidam proprie, sed figurate dicta intellegi 
 atque ex illo loco uolunt incipere historiam, id est rerum 
 proprie gestarum narrationem, ex quo dimissi de paradiso 
 Adam et Eua conuenerunt atque genuerunt. quasi uero usitatum 
 nobis sit, uel quod tot annos uixerunt uel quod Enoch translatus 
 est uel quod et grandaeua et sterilis peperit et cetera 
 eiusmodi. 
 
 Sed alia est, inquiunt, narratio factorum mirabilium, alia 
 institutarum creaturarum; illic enim ea ipsa insolita ostendunt 
 alios esse tamquam naturales modos rerum, alios miraculorum 
 — quae magnalia nominantur — hic autem ipsa insinuatur 
 institutio naturarum. quibus respondetur: sed ideo insolita et 
 ipsa, quia prima. nam quid tam sine exemplo et sine pari 
 facto in rerum mundanarum constitutione quam mundus? num 
 ideo credendum non est deum fecisse mundum, quia iam non 
 facit mundos, aut non fecisse solem, quia iam non facit soles? 
 et hoc quidem non de paradiso, sed de ipso homine permotis 
 debuit responderi; nunc uero, cum ipsum sic credant a deo 
 factum, sicut alius nullus factus est, cur paradisum

 
 
 
 nolunt ita factum credere, quemadmodum nunc uident siluas 
 fieri ? 
 
 Ad eos quippe loquor, qui auctoritatem harum litterarum 
 sequuntur; eorum enim quidam non proprie, sed figurate 
 paradisum intellegi uolunt. nam qui omnino aduersantur his 
 litteris, alias cum eis atque aliter egimus, quamquam et haec 
 . in hoc ipso opere nostro, quantum ualemus, ita defendamus 
 ad litteram, ut, qui non rationabiliter moti propter animum 
 peruicacem uel hebetem credere ista detrectant, nullam tamen 
 inueniant rationem, unde falsa esse conuincant. uerum isti 
 nostri, qui fidem habent his diuinis libris et nolunt paradisum 
 ad proprietatem litterae intellegi, locum scilicet amoenissimum, 
 fructuosis nemoribus opacatum eundemque magnum et magno 
 fonte fecundum, cum uideant nulla humana opera tot ac tanta 
 uirecta siluescere occulto opere dei, miror, quemadmodum 
 credant ipsum hominem ita factum, quemadmodum numquam 
 uiderunt. aut si et ipse figurate intellegendus est, quis genuit 
 Cain et Abel et Seth? an et ipsi figurate tantum fuerunt, 
 non etiam homines ex hominibus nati? de proximo ergo adtendant 
 istam praesumtionem quo tendat et conentur nobiscum 
 cuncta primitus, quae gesta narrantur, in expressionem proprietatis 
 accipere. quis enim eis postea non faueat intellegentibus, 
 quid ista etiam figurata significatione commoneant, siue 
 ipsarum spiritalium naturarum uel adfectionum siue rerum

 

 
 
 
 etiam futurarum ? sane si nullo modo possent salua fide ueritatis 
 ea, quae corporaliter hic nominata sunt, etiam corporaliter 
 accipi, quid aliud remaneret, nisi ut ea potius figurate 
 dicta intellegeremus, quam scripturam sanctam inpie culparemus? 
 porro autem, si non solum non inpediunt, uerum etiam 
 solidius adserunt diuini eloquii narrationem haec etiam corporaliter 
 intellecta, nemo erit, ut opinor, tam infideliter 
 pertinax, qui cum ea secundum regulam fidei exposita proprie 
 uiderit malit in pristina remanere sententia, si forte illi uisa 
 fuerant, nonnisi figurate posse accipi.

Nam et ego contra Manichaeos, qui has litteras ueteris 
 testamenti non aliter quam oportet accipiendo errant, sed 
 omnino non accipiendo et detestando blasphemant, duos conscripsi 
 libros recenti tempore conuersionis meae, cito uolens 
 eorum uel confutare deliramenta uel erigere intentionem ad 
 quaerendam in litteris, quas oderunt, christianam et euangelicam 
 fidem. et quia non mihi tunc occurrebant omnia quemadmodum 
 proprie possent accipi magisque non posse uidebantur 
 aut uix posse atque difficile, ne retardarer, quid figurate 
 significarent, ea quae ad litteram inuenire non potui, quanta 
 ualui breuitate ac perspicuitate explicaui, ne uel multa lectione 
 uel disputationis obscuritate deterriti in manus ea sumere 
 non curarent. memor tamen quid maxime uoluerim nec potuerim, 
 ut non figurate sed proprie primitus cuncta intellegerentur, 
 nec omnino desperans etiam sic posse intellegi id ipsum in 
 prima parte secundi libri ita posui. sane, inquam, quisquis

 

 
 
 
 uoluerit omnia, quae dicta sunt, secundum litteram 
 accipere, id est non aliter intellegere, quam littera 
 sonat, et potest euitare blasphemias et omnia congruentia 
 fidei catholicae praedicare, non solum ei 
 non est inuidendum, sed praecipuus multumque laudabilis 
 intellector habendus est. si autem nullus 
 exitus datur, ut pie et digne deo quae scripta sunt 
 intellegantur, nisi figurate atque in aenigmatis proposita 
 ista credamus habentes auctoritatem apostolicam, 
 a quibus tam multa de libris ueteris testamenti 
 soluuntur aenigmata, modum, quem intendimus, 
 teneamus adiuuante illo, qui nos petere, quaerere et 
 pulsare adhortatur, ut omnes istas figuras rerum 
 secundum catholicam fidem, siue quae ad historiam 
 siue quae ad prophetiam pertinent, explicemus non 
 praeiudicantes meliori diligentiorique tractatui siue 
 per nos siue per alios, quibus dominus reuelare 
 dignatur. haec tunc dixi. nunc autem quia uoluit dominus, 
 ut ea diligentius intuens atque considerans non frustra, quantum 
 opinor, extimarem etiam per me posse secundum propriam, 
 non secundum allegoricam locutionem haec scripta esse 
 monstrari, sicut ea, quae superius uoluimus ostendere, sic 
 etiam quae sequuntur de paradiso perscrutemur.

Plantauit ergo deus paradisum in deliciis — hoc 
 est enim in Eden — ad orientem et posuit ibi

 

 
 
 
 hominem, quem finxerat. sic enim scriptum est, quia sic factum 
 est. deinde recapitulat, ut hoc ipsum, quod breuiter posuit, 
 ostendat quemadmodum factum sit, hoc est quemadmodum 
 paradisum deus plantauerit et illic hominem, quem finxerat, 
 constituerit. sic enim sequitur: et eiecit adhuc deus de 
 terra omne lignum pulchrum ad aspectum et bonum 
 ad escam. non dixit: et eiecit deus de terra aliud lignum 
 uel ceterum lignum, sed: eiecit, inquit, adhuc de terra 
 omne lignum pulchrum ad aspectum et bonum ad 
 escam. iam ergo tunc produxerat terra omne lignum et 
 pulchrum ad aspectum et bonum ad escam, hoc est tertio 
 die; nam sexto die dixerat: ecce dedi uobis omne pabulum 
 seminale seminans semen, quod est super omnem 
 terram, et omne lignum fructiferum, quod habet in 
 se fructum seminis seminalis, quod erit uobis ad 
 escam. num ergo aliud eis tunc dedit, aliud nunc dare uoluit? 
 non opinor. sed cum ex his generibus sint ista ligna instituta 
 in paradiso, quae iam terra tertio die produxerat, adhuc ea 
 produxit in tempore suo, quia tunc scilicet, quod scriptum 
 est ea produxisse terram, causaliter factum erat in terra; hoc 
 est, quia tunc ea producendi uirtutem latenter acceperat, qua 
 uirtute fit, ut etiam nunc talia terra progignat in manifesto 
 atque in tempore suo. 
 
 Uerba ergo dei sexto die dicentis: ecce dedi uobis omne 
 pabulum seminale seminans semen, quod est super

 

 
 
 
 omnem terram et cetera non sonabili uel temporali uoce 
 prolata uerba sunt, sed sicut in uerbo eius est creandi potentia; 
 dici autem hominibus, quid sine temporalibus sonis 
 deus dixerit, nonnisi per temporales sonos potuit. futurum 
 enim erat, ut homo iam de limo formatus et flatu eius animatus 
 et quidquid ex illo humani generis extitisset uteretur 
 eis ad escam, quae super terram exortura erant ex illa uirtute 
 generandi, quam terra iam acceperat. cuius futuri causales 
 rationes in creatura condens, tamquam iam extitisset, loquebatur 
 interna atque intima ueritate, quam nec oculus uidit 
 nec auris audiuit, sed spiritus eius scribenti utique reuelauit.

Illud plane, quod sequitur: et lignum uitae in medio 
 paradiso et lignum scientiae dinoscendi bonum et 
 malum, diligentius considerandum est, ne cogat in allegoriam, 
 ut non ista ligna fuerint, sed aliud aliquid nomine ligni significent. 
 dictum est enim de sapientia: lignum uitae est omnibus 
 amplectentibus eam. uerum tamen cum sit Hierusalem 
 aeterna in caelis, etiam in terra ciuitas, qua illa significaretur, 
 condita est; et Sarra et Agar quamuis duo testamenta significarent, 
 erant tamen etiam quaedam mulieres duae; et cum 
 Christus per ligni passionem fluento spiritali nos inriget, erat 
 tamen et petra, quae aquam sitienti populo ligno percussa 
 manauit, de qua diceretur: petra autem erat Christus. 
 aliud quam erant illa omnia significauerunt, sed tamen etiam 
 ipsa corporaliter fuerunt. et quando a narrante commemorata

 

 
 
 
 sunt, non erat illa figurata locutio, sed earum expressa 
 narratio, quarum erat figurata praecessio. erat ergo et lignum 
 uitae quemadmodum petra Christus, nec sine mysteriis rerum 
 spiritalium corporaliter praesentatis uoluit hominem deus in 
 paradiso uiuere. erat ergo ei in lignis ceteris alimentum, in 
 illo autem sacramentum, quid significans nisi sapientiam, de 
 qua sic dictum est: lignum uitae est amplectentibus 
 eam, quemadmodum de Christo diceretur: petra manans est 
 sitientibus eum? recte quippe appellatur quod ad eum significandum 
 praecessit. ipse est ouis, quae immolatur in pascha; 
 tamen et illud non tantum dicendo figurabatur, sed etiam 
 faciendo. neque enim ouis illa non erat ouis; plane ouis erat 
 et occidebatur et manducabatur. et tamen eo uero facto aliud 
 etiam quiddam figurabatur, non sicut ille uitulus saginatus, 
 qui minore filio reuertente in epulas caesus est. ibi quippe 
 ipsa narratio figurarum est, non rerum figurata significatione 
 gestarum. non enim hoc euangelista, sed ipse dominus narrauit: 
 euangelista uero dominum hoc narrasse narrauit. proinde 
 ergo quod narrauit euangelista etiam factum est, dominum 
 scilicet talia locutum fuisse; ipsius autem domini narratio 
 parabola fuit, de qua numquam exigitur, ut etiam ad litteram 
 facta monstrentur, quae sermone proferuntur. Christus est et 
 lapis unctus a Iacob et lapis reprobatus ab aedificantibus, 
 qui factus est in caput anguli; sed illud etiam in rebus gestis 
 factum est, hoc autem tantum in figuris praedictum. illud

 

 
 
 
 quippe scripsit narrator rerum praeteritarum, hoc praenuntiator 
 tantummodo futurarum.

Sic et sapientia, idem ipse Christus, lignum uitae est 
 in paradiso spiritali, quo misit de cruce latronem; creatum 
 est autem quod eam significaret, lignum uitae etiam in 
 paradiso corporali, quia hoc illa scriptura dixit, quae res suis 
 temporibus gestas narrans et hominem corporaliter factum 
 et in corpore uiuentem ibi constitutum esse narrauit. aut si 
 quisquam putat animas, cum corpore excesserint, locis corporaliter 
 uisibilibus contineri, cum sint sine corpore, adserat 
 sententiam suam; non deerunt, qui sic faueant, ut illum etiam 
 diuitem sitientem in loco utique corporali fuisse contendant 
 ipsamque animam omnino esse corpoream propter arentem 
 linguam et stillam aquae de Lazari digito concupitam pronuntiare 
 non dubitent, cum quibus ego de tam magna 
 quaestione nulla temeritate confligo. melius est enim dubitare 
 de occultis quam litigare de incertis. illum quippe diuitem 
 in ardore poenarum et illum pauperem in refrigerio gaudiorum 
 intellegendos esse non dubito. sed quomodo intellegenda sit 
 illa flamma inferni, ille sinus Abrahae, illa lingua diuitis, ille 
 digitus pauperis, illa sitis tormenti, illa stilla refrigerii, uix 
 fortasse a mansuete quaerentibus, a contentiose autem certantibus 
 numquam inuenitur. cito sane respondendum est, ne 
 nos profunda ista quaestio et multi sermonis indigens tardet. 
 si corporalibus locis animae continentur, etiam exatae

 

 
 
 
 corporibus, potuit ille latro in eum introduci paradisum, ubi fuerat 
 corpus primi hominis, ut aptiore scripturarum loco, si ulla 
 necessitas flagitauerit, etiam de hac re quid uel quaeramus 
 uel arbitremur utcumque promamus. 
 
 Nunc uero. quod sapientia non sit corpus et ideo nec 
 lignum, nec dubito nec dubitari a quoquam puto; potuisse 
 autem per lignum, id est per corpoream creaturam tamquam 
 sacramento quodam significari sapientiam in paradiso corporali 
 ille credendum non existimat, qui uel tam multa in scripturis 
 rerum spiritalium corporalia sacramenta non uidet uel hominem 
 primum cum eiusmodi aliquo sacramento uiuere non 
 debuisse contendit, cum apostolus dicat etiam hoc, quod de 
 muliere dixit, quam constat ei factam esse de latere, propterea 
 relinquet homo patrem et matrem et adhaerebit 
 uxori suae; et erunt duo in carne una, sacramentum 
 hoc magnum esse in Christo et in ecclesia. mirum est 
 autem et uix ferendum, quemadmodum uelint homines paradisum 
 figurate dictum et nolint etiam figurate factum. quodsi 
 concedunt sicut de Agar et Sarra, sicut de Ismahel et Isaac 
 haec quoque et facta et tamen etiam figurata, cur non 
 admittant etiam lignum uitae et uere aliquod lignum fuisse et 
 tamen sapientiam figurasse non uideo. 
 
 Illud quoque addo quamquam corporalem cibum, talem 
 tamen illam arborem praestitisse, quo corpus hominis sanitate 
 stabili firmaretur, non sicut ex alio cibo, sed nonnulla

 

 
 
 
 inspiratione salubritatis occulta. profecto enim licet usitatus panis 
 aliquid tamen amplius habuit, cuius una collyride hominem 
 deus ab indigentia famis dierum quadraginta spatio uindicauit. 
 an forte credere dubitabimus per alicuius arboris cibum cuiusdam 
 altioris significationis gratia homini deum praestitisse, ne 
 corpus eius uel infirmitate uel aetate in deterius mutaretur 
 aut in occasum etiam laberetur, qui ipsi cibo humano praestitit 
 tam mirabilem statum, ut in fictilibus uasculis farina et oleum 
 deficientes reficeret nec deficeret? iam hic de genere contentiosorum 
 quisquam existat et dicat deum in terris nostris miracula 
 talia facere debuisse, in paradiso autem non debuisse: 
 quasi uero non uel de puluere hominem uel de latere uiri 
 mulierem maius ibi miraculum fecit, quam quod hic mortuos 
 suscitauit.-

Sequitur, ut uideamus de ligno scientiae dinoscendi 
 bonum et malum. prorsus et hoc lignum erat uisibile et 
 corporale sicut arbores ceterae. quod ergo lignum esset, non 
 est dubitandum; sed cur hoc nomen acceperit, requirendum. 
 mihi autem etiam atque etiam consideranti dici non potest 
 quantum placeat illa sententia non fuisse illam arborem cibo 
 noxiam — neque enim qui fecerat omnia bona ualde in paradiso 
 institueret aliquid mali - sed malum fuisse homini 
 transgressionem praecepti. oportebat autem, ut homo sub 
 domino deo positus alicunde prohiberetur, ut ei promerendi 
 dominum suum uirtus esset ipsa oboedientia, quam possum

 

 
 
 
 uerissime dicere solam esse uirtutem omni creaturae rationali 
 agenti sub dei potestate, primumque esse et maximum uitium 
 tumoris ad ruinam sua potestate uelle uti, cuius uitii nomen 
 est inoboedientia. non esset ergo, unde se homo dominum 
 habere cogitaret atque sentiret, nisi ei aliquid iuberetur. arbor 
 itaque illa non erat mala, sed appellata est scientiae dinoscendi 
 bonum et malum, quia, si post prohibitionem ex illa homo 
 ederet, in illa erat praecepti futura transgressio, in qua homo 
 per experimentum poenae disceret, quid interesset inter oboedientiae 
 bonum et inoboedientiae malum. proinde et hoc non 
 in figura dictum, sed uere quoddam lignum accipiendum est, 
 cui non de fructu uel pomo quod indidem nasceretur, sed ex 
 ipsa re nomen inpositum est, quae illo contra uetitum tacto 
 fuerat secutura.

Flumen autem exiit de Eden, quod inrigabat paradisum, 
 et inde diuisum est in quattuor partes. ex 
 his uni nomen estPhison, hoc est quod circuit totam 
 terram Euilat, ubi est aurum; aurum autem terrae 
 illius bonum et ibi est carbunculus et lapis prasinus. 
 et nomen flumini secundo Geon, hoc est quod circuit 
 totam terram Aethiopiam. flumen autem tertium 
 Tigris, hoc est quod fluit contra Assyrios. flumen 
 autem quartum Euphrates. de his fluminibus quid amplius 
 satagam confirmare, quod uera sint flumina nec figurate dicta, 
 quae non sint, quasi tantummodo aliquid nomina ipsa

 

 
 
 
 significent, cum et regionibus, per quas fluunt, notissima sint et 
 omnibus fere gentibus diffamata? quin immo ex his, quoniam 
 constat ea prorsus esse — nam duobus eorum nomina uetustas 
 mutauit, sicut Tiberis dicitur fluuius, qui prius Albula uocabatur; 
 Geon quippe ipse est, qui nunc dicitur Nilus; Phison 
 autem ille dicebatur, quem nunc Gangen appellant; duo uero 
 cetera, Tigris et Euphrates, antiqua etiam nomina tenuerunt — 
 nos admoneri oportet cetera quoque primitus ad proprietatem 
 litterae accipere, non in eis figuratam locutionem putare, sed 
 res ipsas, quae ita narrantur, et esse et aliquid etiam figurare, 
 non quia non posset parabola locutionis adsumere aliquid de 
 re, quam non proprie quoque esse constaret. sicut de illo 
 dominus loquitur, qui descendebat ab Hierusalem in Hiericho 
 et incidit in latrones. quis non sentiat et plane uideat esse 
 parabolam locutionemque illam totam esse figuratam? uerum 
 duae ciuitates, quae ibi nominatae sunt, hodieque in locis 
 propriis demonstrantur. sed hoc modo acciperemus et quattuor 
 haec flumina, si cetera, quae de paradiso narrantur, non proprie 
 sed figurate accipere ulla necessitas cogeret; at nunc, 
 cum primitus proprie res ipsas intellegere ratio nulla prohibeat, 
 cur non potius auctoritatem scripturae simpliciter 
 sequimur in narratione rerum gestarum res uere gestas prius 
 intellegentes, tum demum quidquid aliud significant perscrutantes? 
 
 An eo mouebimur, quod de his fluminibus dicitur aliorum

 

 

 

 
 
 
 esse fontes notos, aliorum autem prorsus incognitos et ideo 
 non posse accipi ad litteram, quod ex uno paradisi lumine 
 diuiduntur? cum potius credendum sit, quoniam locus ipse 
 paradisi a cognitione hominum est remotissimus, inde quattuor 
 aquarum partes diuidi, sicut fidelissima scriptura testatur, sed 
 ea flumina, quorum fontes noti esse dicuntur, alicubi isse sub 
 terras et post tractus prolixarum regionum locis aliis erupisse, 
 ubi tamquam in suis fontibus nota esse perhibentur. nam hoc 
 solere nonnullas aquas facere quis ignorat? sed ibi hoc scitur,. 
 ubi non diu sub terris currunt. exibat ergo flumen de Eden, 
 id est de loco deliciarum, et inrigabat paradisum, id est 
 ligna omnia pulchra atque fructuosa, quae omnem terram 
 regionis illius opacabant.

Et sumsit dominus deus hominem, quem fecit, 
 et posuit eum in paradiso ut operaretur et custodiret. 
 et praecepit dominus deus Adae dicens: ab omni ligno 
 quod est in paradiso escae edes; de ligno autem 
 cognoscendi bonum et malum non manducabitis de 
 illo. qua die autem ederitis ab eo, morte moriemini. 
 cum superius breuiter dixerit deum plantasse paradisum et 
 constituisse ibi hominem, quem finxerat, recapitulauit, ut 
 narraret, quomodo sit paradisus constitutus. nunc ergo et 
 illud recapitulando commemorauit, quomodo ibi deus posuerit 
 hominem, quem fecit. uideamus itaque, quid sit, quod dictum 
 est: ut operaretur et custodiret. quid operaretur uel 
 quid custodiret? numquid forte agriculturam dominus uoluit

 

 
 
 
 operari primum hominem? an non est credibile, quod eum 
 ante peccatum damnauerit ad laborem? ita sane arbitraremur, 
 nisi uideremus cum tanta uoluptate animi agricolari quosdam, 
 ut eis magna poena sit inde in aliud auocari. quidquid ergo 
 deliciarum habet agricultura, tunc utique longe amplius erat, 
 quando nihil accidebat aduersi uel terrae uel caelo. non enim 
 erat laboris adflictio, sed exhilaratio uoluntatis, cum ea, quae 
 deus creauerat, humani operis adiutorio laetius feraciusque 
 prouenirent: unde creator ipse uberius laudaretur, qui animae 
 in corpore animali constitutae rationem dedisset operandi ac 
 facultatem, quantum animo uolenti satis esset, non quantum 
 inuitum indigentia corporis cogeret. 
 
 Quod enim maius mirabiliusque spectaculum est aut ubi 
 magis cum rerum natura humana ratio quodammodo loqui 
 potest, quam cum positis seminibus, plantatis surculis, translatis 
 arbusculis, insitis malleolis tamquam interrogatur quaeque 
 uis radicis et germinis quid possit quidue non possit, unde 
 possit, unde non possit, quid in ea ualeat numerorum inuisibilis 
 interiorque potentia, quid extrinsecus adhibita diligentia, 
 inque ipsa consideratione perspicere, quia neque qui plantat 
 est aliquid neque qui rigat, sed qui incrementum 
 dat, deus, quia et illud operis, quod accedit extrinsecus, 
 per illum accedit, quem nihilominus creauit et quem regit 
 atque ordinat inuisibiliter deus?

Hinc iam in ipsum mundum uelut in quandam magnam

 

 

 
 
 
 arborem rerum oculus cogitationis adtollitur atque in ipso 
 quoque gemina operatio prouidentiae reperitur, partim naturalis, 
 partim uoluntaria. et naturalis quidem per occultam dei administrationem, 
 qua etiam lignis et herbis dat incrementum, 
 uoluntaria uero per angelorum opera et hominum; secundum 
 illam primam caelestia superius ordinari inferiusque terrestria, 
 luminaria sideraque fulgere, diei noctisque uices agitari, aquis . 
 terram fundatam interlui atque circumlui, aerem altius superfundi, 
 arbusta et animalia concipi et nasci, crescere. senescerere, occidere 
 et quidquid aliud in rebus interiore naturalique motu geritur; 
 in hac autem altera signa dari, doceri et disci. agros coli, societates 
 administrari, artes exerceri et quaeque alia siue in superna 
 societate aguntur siue in hac terrena atque mortali, ita ut 
 bonis consulatur et per nescientes malos; inque ipso homine 
 eandem geminam prouidentiae uigere potentiam : primo erga 
 corpus naturalem, scilicet eo motu, quo fit, quo crescit, quo 
 senescit: uoluntariam uero, quo illa ad uictum, tegumentum 
 curationemque consulitur. similiter erga animam naturaliter 
 agitur, ut uiuat, ut sentiat, uoluntarie uero, ut discat, ut 
 consentiat. 
 
 
 . Sicut autem in arbore id agit agricultura forinsecus, ut 
 illud proficiat, quod geritur intrinsecus, sic in homine secundum 
 corpus ei, quod intrinsecus agit natura, seruit extrinsecus 
 medicina, itemque secundum animam, ut natura beatificetur 
 intrinsecus, doctrina ministratur extrinsecus. quod autem ad 
 arborem colendi neglegentia, hoc ad corpus medendi incuria,

 
 
 
 hoc ad animam discendi segnitia: et quod ad arborem humor 
 inutilis, hoc ad corpus uictus exitiabilis, hoc ad animam persuasio 
 iniquitatis. deus itaque super omnia, qui condidit 
 omnia et regit omnia, omnes naturas bonus creat, omnes 
 uoluntates iustus ordinat. quid ergo abhorret a uero, si credamus 
 hominem ita in paradiso constitutum, ut operaretur 
 agriculturam non labore seruili, sed honesta animi uoluptate? 
 quid enim hoc opere innocentius uacantibus et quid plenius 
 magna consideratione prudentibus?

Ut custodiret autem quid? an ipsum paradisum? 
 contra quos? nullus certe uicinus metuebatur inuasor, nullus 
 limitis perturbator, nullus fur, nullus adgressor. quomodo ergo 
 intellecturi sumus corporalem paradisum potuisse ab homine 
 corporaliter custodiri? sed neque scriptura dixit: ut operaretur 
 et custodiret paradisum, dixit autem: ut operaretur et 
 custodiret. quamquam si de graeco diligentius ad uerbum 
 exprimatur, ita scriptum est: et accepit dominus deus 
 hominem, quem fecit, et posuit eum in paradiso operari 
 eum et custodire. sed utrum ipsum hominem posuit 
 operari — hoc enim sensit, qui interpretatus est: ut operaretur 
 — an eundem paradisum operari, id est ut homo 
 paradisum operaretur, ambigue sonat et uidetur magis exigere 
 locutio, ut non dicatur: operaretur paradisum, sed in 
 paradiso. 
 
 Uerum tamen, ne forte sic dictum sit: ut operaretur paradisum, 
 sicut superius dictum est: nec erat homo, qui 
 operaretur terram — eadem quippe locutio est: operari 
 terram, quae: operari paradisum — ambiguam sententiam ad

 
 
 
 utrumque tractemus. si enim non est necesse, ut accipiamus 
 "paradisum custodire", sed "in paradiso", quid ergo in paradiso 
 custodire? nam quid operari in paradiso, iam, ut uisum 
 est, disseruimus. an ut quod operaretur in terra per agriculturam, 
 in se ipso custodiret per disciplinam, id est ut, 
 sicut ei ager obtemperaret colenti se, ita et ipse praecipienti 
 domino suo, ut sumto praecepto oboedientiae fructum, non 
 spinas inoboedientiae redderet? denique, quoniam similitudinem 
 a se culti paradisi in se ipso custodire subditus noluit, similem 
 sibi agrum damnatus accepit. spinas, inquit, et tribulos 
 pariet tibi. 
 
 Quodsi et illud intellegamus, ut paradisum operaretur et 
 paradisum custodiret, operari quidem paradisum posset, sicut 
 supra diximus, per agriculturam, custodire autem non aduersus 
 inprobos aut inimicos, qui nulli erant, sed fortassis aduersus 
 bestias. quomodo istuc? aut quare? numquid enim bestiae 
 iam in hominem saeuiebant, quod nisi peccato non fieret? 
 ipse quippe bestiis omnibus ad se adductis, sicut post commemoratur, 
 nomina inposuit, ipse etiam sexta die lege uerbi 
 dei cum omnibus communes cibos accepit. aut si erat iam, 
 quod timeretur in bestiis, quonam pacto posset unus homo 
 illum munire paradisum? neque enim exiguus locus erat, 
 quem tantus fons inrigabat. custodire quippe ille deberet, si 
 posset paradisum tali et tanta maceria communire, ut eo serpens 
 non posset intrare; sed mirum, si, priusquam communiret, 
 omnes serpentes inde posset excludere. 
 
 Proinde intellectum ante oculos cur praetermittimus? positus 
 est quippe homo in paradiso, ut operaretur eundem paradisum,

 

 
 
 
 sicut supra disputatum est, per agriculturam non laboriosam, 
 sed deliciosam et mentem prudentis magna atque utilia commonentem, 
 custodiret autem eundem paradisum ipsi sibi, ne 
 aliquid admitteret, quare inde mereretur expelli. denique accepit 
 et praeceptum, ut sit per quod sibi custodiat paradisum, id 
 est quo conseruato non inde proiciatur. recte enim quisque 
 dicitur non custodisse rem suam, qui sic egit, ut amitteret 
 eam, etiamsi alteri salua sit, qui eam uel inuenit uel accipere 
 meruit. 
 
 Est alius in his uerbis sensus, quem puto non inmerito 
 praeponendum, ut ipsum hominem operaretur deus et custodiret. 
 sicut enim operatur homo terram, non ut eam faciat 
 esse terram, sed ut cultam atque fructuosam, sic deus hominem 
 multo magis, quem ipse creauit, ut homo sit, eum ipse 
 operatur, ut iustus sit, si homo ab illo per superbiam non 
 abscedat; hoc est enim apostatare a deo, quod initium superbiae 
 scriptura dicit. initium, inquit, superbiae hominis apostatare 
 a deo. quia ergo deus est incommutabile bonum, 
 homo autem et secundum animam et secundum corpus mutabilis 
 res est, nisi ad incommutabile bonum, quod deus est, 
 conuersus substiterit, formari, ut iustus beatusque sit, non 
 potest. ac per hoc deus idem, qui creat hominem, ut homo 
 sit, ipse operatur hominem atque custodit, ut etiam bonus 
 beatusque sit. quapropter qua locutione dicitur homo operari 
 terram, quae iam terra erat, ut ornata atque fecunda sit, ea 
 locutione dicitur deus operari hominem, qui iam homo erat, 
 ut pius sapiensque sit, eumque custodire, quod homo sua

 

 
 
 
 potestate in se quam illius supra se delectatus dominationemque 
 eius contemnens tutus esse non possit.

Proinde nullo modo uacare arbitror, sed nos aliquid et 
 magnum aliquid admonere, quod ab ipso diuini libri huius 
 exordio, ex quo ita coeptus est: in principio fecit deus 
 caelum et terram usque ad hunc locum, nusquam positum 
 est "dominus deus", sed tantum modo "deus". nunc uero. 
 ubi ad id uentum est, ut hominem in paradiso constitueret 
 eumque per praeceptum operaretur et custodiret, ita scriptura 
 locuta est: et sumsit dominus deus hominem, quem 
 fecit, et posuit eum in paradiso operari eum et custodire: 
 non quod supra dictarum creaturarum dominus non 
 esset deus; sed, quia hoc nec propter angelos nec propter 
 alia, quae creata sunt, sed propter hominem scribebatur, ad 
 eum admonendum, quantum ei expediat habere dominum 
 deum, hoc est sub eius dominatione oboedienter uiuere quam 
 licentiose abuti propria potestate, nusquam hoc prius ponere 
 uoluit, nisi ubi peruentum est ad eum in paradiso conlocandum, 
 operandum et custodiendum: ut non diceret sicut et 
 cetera omnia superius: et sumsit deus hominem, quem fecit, 
 sed diceret: et sumsit dominus deus hominem, quem 
 fecit, et posuit eum in paradiso operari eum, ut iustus 
 esset, et custodire, ut tutus esset, ipsa utique dominatione 
 sua, quae non est illi, sed nobis utilis. ille quippe nostra 
 seruitute non indiget, nos uero dominatione illius indigemus, 
 ut operetur et custodiat nos. et ideo uerus solus est dominus. 
 quia non illi ad suam, sed ad nostram utilitatem salutemque

 

 
 
 
 seruimus; nam si nobis indigeret, eo ipso non uerus dominus 
 esset, cum per nos eius adiuuaretur necessitas, sub qua et 
 ipse seruiret. merito ille in psalmo, dixi, inquit, domino: 
 deus meus es tu, quoniam bonorum meorum non 
 eges. nec ita sentiendum est, quod diximus, nos illi ad utilitatem 
 nostram salutemque seruire, tamquam aliud aliquid ab 
 illo expectemus quam eum ipsum, qui summa utilitas et 
 salus nostra est; sic enim eum gratis secundum illam uocem 
 diligimus: mihi autem adhaerere deo bonum est.

Neque enim tale aliquid est homo, ut factus deserente 
 eo, qui fecit, possit aliquid agere bene tamquam ex se ipso: 
 sed tota eius actio bona est ad eum conuerti. a quo factus 
 est, et ab eo iustus, pius, sapiens beatusque semper fieri, non 
 fieri et recedere, sicut a corporis medico sanari et abire, quia 
 medicus corporis operarius fuit extrinsecus seruiens naturae 
 intrinsecus operanti sub deo, qui operatur omnem salutem 
 gemino illo opere prouidentiae, de quo supra locuti sumus. 
 non ergo ita se debet homo ad deum conuertere, ut, cum ab 
 eo factus fuerit iustus, abscedat, sed ita, ut ab illo semper 
 fiat. eo quippe ipso, cum ab illo non discedit, eius sibi praesentia 
 iustificatur et inluminatur et beatificatur operante et 
 custodiente deo, dum oboedienti subiectoque dominatur. 
 
 Neque enim, ut dicebamus, sicut operatur homo terram. 
 ut culta atque fecunda sit, qui, cum fuerit operatus abscedit, 
 relinquens eam uel aratam uel satam uel rigatam uel si quid 
 aliud, manente opere, quod factum est, cum operator abscesserit, 
 ita deus operatur hominem iustum, id est iustificando

 

 
 
 
 eum, ut, si abscesserit, maneat in abscedente quod fecit: sed 
 potius, sicut aer praesente lumine non factus est lucidus, sed 
 fit, quia, si factus esset, non autem fieret, etiam absente 
 lumine lucidus maneret, sic homo deo sibi praesente inluminatur, 
 absente autem continuo tenebratur, a quo non locorum 
 interuallis, sed uoluntatis auersione disceditur. 
 
 Ille itaque operetur hominem bonum atque custodiat, qui 
 incommutabiliter bonus est. semper ab illo fieri semperque 
 perfici debemus inhaerentes ei et in ea conuersione, quae ad 
 illum est, permanentes, de quo dicitur: mihi autem adhaerere 
 deo bonum est, et cui dicitur: fortitudinem meam 
 ad te custodiam. ipsius enim sumus figmentum creati, 
 non tantum ad hoc, ut homines simus, sed ad hoc etiam, 
 ut boni simus. nam et apostolus cum fidelibus ab inpietate 
 conuersis gratiam, qua salui facti sumus, commendaret, gratia 
 enim, inquit, salui facti estis per fidem; et hoc non 
 ex uobis, sed dei donum est, non ex operibus, ne 
 forte quis extollatur. ipsius enim sumus figmentum 
 creati in Christo Iesu in operibus bonis, quae praeparauit 
 deus, ut in illis ambulemus. et alibi cum 
 dixisset: cum timore et tremore uestram ipsorum 
 salutem operamini, ne sibi putarent tribuendum, tamquam 
 ipsi se facerent iustos et bonos, continuo subiecit: deus 
 enim est, qui operatur in uobis. sumsit ergo dominus 
 deus hominem, quem fecit, et posuit eum in paradiso 
 operari eum, hoc est "operari in eo" et "custodire eum."

Et praecepit dominus deus Adae dicens: ab 
 omni ligno, quod est in paradiso, edes ad escam: de 
 ligno autem cognoscendi bonum et malum non manducabitis 
 de illo. qua die autem ederitis ab eo, morte 
 moriemini. si aliquid mali esset lignum illud, unde prohibuit 
 hominem deus, eius ipsius mali natura uenenatus uideretur 
 ad mortem. quia uero ligna omnia in paradiso bona plantauerat, 
 qui fecit omnia bona ualde, nec ulla ibi natura mali 
 erat, quia nusquam est mali ulla natura — quod diligentius, 
 si dominus uoluerit, disseremus, cum de illo serpente dicere 
 coeperimus —, ab eo ligno, quod malum non erat, prohibitus 
 est, ut ipsa per se praecepti conseruatio bonum illi esset et 
 transgressio malum. 
 
 Nec potuit melius et diligentius demonstrari, quantum 
 malum sit sola inoboedientia, cum ideo reus iniquitatis factus 
 est homo, quia eam rem tetigit contra prohibitionem, quam 
 si non prohibitus tetigisset, non utique peccasset. nam qui 
 dicit uerbi gratia: .,noli tangere hanc herbam* — si forte 
 uenenosa est mortemque praenuntiat, si tetigerit — sequetur 
 quidem mors contemtorem praecepti; sed etiam, si nemo 
 prohibuisset atque ille tetigisset, nihilominus utique moreretur. 
 illa quippe res congrua saluti uitaeque eius non esset, siue 
 inde uetaretur siue non uetaretur. item cum quisque prohibet 
 eam rem tangi, quae non quidem tangenti, sed illi, qui prohibuit, 
 obesset, uelut si quisquam in alienam pecuniam misisset 
 manum prohibitus ab eo, cuius erat illa pecunia, ideo esset

 

 
 
 
 prohibito peccatum, quia prohibenti poterat esse damnosum. 
 cum uero illud tangitur, quod nec tangenti obesset, si non 
 prohiberetur, nec cuiquam alteri, quandolibet tangeretur, quare 
 prohibitum est, nisi ut ipsius per se bonum oboedientiae et 
 ipsius per se malum inoboedientiae monstraretur ? 
 
 
 Denique a peccante nihil aliud adpetitum est nisi non esse 
 sub dominatione dei, quando illud admissum est, in quo, ne 
 admitteretur, sola deberet iussio dominantis adtendi. quae si 
 sola adtenderetur, quid aliud quam dei uoluntas adtenderetur? 
 quid aliud quam dei uoluntas amaretur? quid aliud quam dei 
 uoluntas humanae uoluntati praeponeretur ? dominus quidem 
 cur iusserit, uiderit; faciendum est a seruiente quod iussit 
 et tunc forte. uidendum est a promerente, cur iusserit. sed 
 tamen, ut causam iussionis huius non diutius requiramus, si 
 haec ipsa magna est utilitas homini, quod deo seruit, iubendo 
 deus utile facit quidquid iubere uoluerit, de quo metuendum 
 non est, ne iubere quod inutile est possit.

Nec fieri potest, ut uoluntas propria non grandi ruinae 
 pondere super hominem cadat, si eam uoluntati superioris 
 extollendo praeponat. hoc expertus est homo contemnens praeceptum 
 dei et hoc experimento didicit, quid interesset inter 
 bonum et malum, bonum scilicet oboedientiae. malum autem 
 inoboedientiae, id est superbiae et contumaciae, peruersae 
 imitationis dei et noxiae libertatis. hoc autem in quo ligno 
 accidere potuit, ex ipsa re, ut iam supra dictum est, nomen 
 accepit. malum enim nisi experimento non sentiremus, quia 
 nullum esset, si non fecissemus. neque enim ulla natura

 

 
 
 
 malum est, sed amissio boni hoc nomen accepit. bonum 
 quippe incommutabile deus est; homo autem, quantum ad 
 eius naturam, in qua eum deus condidit, pertinet, bonum est 
 quidem, sed non incommutabile ut deus. mutabile autem 
 bonum, quod est post incommutabile bonum, melius bonum 
 fit, cum bono incommutabili adhaeserit amando atque seruiendo 
 rationali et propria uoluntate. ideo quippe et haec magni 
 boni natura est, quia et hoc accepit, ut possit summi boni 
 adhaerere naturae. quod si noluerit, bono se priuat, et hoc ei 
 malum est, unde per iustitiam dei etiam cruciatus consequitur. 
 quid enim tam iniquum, quam ut bene sit desertori boni ? 
 neque ullo modo fieri potest, ut ita sit. sed aliquando amissi 
 superioris boni non sentitur malum. cum habetur quod amatum 
 est inferius bonum. sed diuina iustitia est, ut qui uoluntate 
 amisit, quod amare debuit, amittat cum dolore, quod amauit, 
 dum naturarum creator ubique laudetur. adhuc enim est bonum 
 quod dolet amissum bonum; nam nisi aliquod bonum remansisset 
 in natura, nullus boni amissi dolor esset in poena. 
 
 Cui autem sine mali experimento placet bonum, id est ut, 
 antequam boni amissionem sentiat, eligat tenere, ne amittat, 
 supra omnes homines praedicandus est. sed hoc nisi cuiusdam 
 singularis laudis esset, non illi puero tribueretur, qui ex 
 genere Israhel factus Emmanuhel nobiscum deus reconciliauit 
 nos deo, hominum et dei homo mediator, uerbum apud deum, 
 caro apud nos, uerbum caro inter deum et nos. de illo quippe 
 propheta dicit: priusquam sciat puer bonum aut malum, 
 contemnet malitiam, ut eligat bonum. quomodo quod

 

 
 
 
 nescit aut contemnit aut eligit, nisi quia haec duo sciuntur 
 aliter per prudentiam boni, aliter per experientiam mali? per 
 prudentiam boni malum scitur, etsi non sentitur; tenetur 
 enim bonum, ne amissio eius sentiatur malum. item per experientiam 
 mali scitur bonum, quoniam quid amiserit sentit, 
 cui de bono amisso male fuerit. priusquam sciret ergo puer 
 per experientiam aut bonum, quo careret, aut malum, quod 
 boni amissione sentiret, contemsit malum, ut eligeret bonum, 
 id est noluit amittere quod habebat, ne sentiret amittendo 
 quod amittere non debebat. singulare exemplum oboedientiae! 
 quippe qui non uenit facere uoluntatem suam, sed uoluntatem 
 eius, a quo missus est, non sicut ille, qui elegit facere uoluntatem 
 suam, non eius, a quo factus est. merito sicut per 
 unius inoboedientiam peccatores constituti sunt multi, ita et 
 per unius oboedientiam iusti constituentur multi, quia, sicut 
 in Adam omnes moriuntur, sic et in Christo omnes 
 uiuificabuntur.

Frustra autem nonnulli acute obtunsi sunt, cum requirunt, 
 quomodo potuerit appellari lignum dinoscentiae boni et 
 mali, antequam in eo transgressus esset homo praeceptum 
 atque ipsa experientia dinosceret, quid interesset inter bonum, 
 quod amisit, et malum, quod admisit. lignum enim tale nomen 
 accepit, ut eo secundum prohibitionem non tacto caueretur, 
 quod eo contra prohibitionem tacto sentiretur. neque enim 
 quia inde contra praeceptum manducauerunt, ideo factum est 
 illud lignum dinoscentiae boni et mali, sed utique, etiam si 
 oboedientes essent et nihil inde contra praeceptum usurpassent,

 

 
 
 
 id recte uocaretur, quod ibi eis accideret, si usurpassent. 
 quemadmodum si uocaretur arbor saturitatis, quod inde possent 
 homines saturari, numquid, si nemo accessisset, ideo 
 nomen illud esset incongruum? quandoquidem cum accederent 
 et saturarentur, tunc probarent, quam hoc recte arbor illa 
 uocaretur.

Et quomodo, inquiunt, intellegeret homo, quod ei dicebatur 
 lignum dinoscentiae boni et mali, quando ipsum malum 
 quid esset omnino nesciebat? hoc qui sapiunt parum adtendunt, 
 quemadmodum a contrariis notis sic pleraque intellegantur 
 ignota, ut etiam uerba rerum, quae non sunt, cum in 
 loquendo interponuntur, nullus caliget auditor. hoc enim quod 
 omnino non est nihil uocatur; et has duas syllabas nemo 
 non intellegit, qui latine audit et loquitur. unde, nisi cum 
 sensus intuetur id, quod est, et eius priuatione quid etiam 
 non sit agnoscit? sic et inane cum dicitur, intuendo corporis 
 plenitudinem priuatione eius tamquam contraria quid dicatur 
 inane intellegimus. sicut audiendi sensu non solum de uocibus. 
 uerum etiam de silentio iudicamus, sic ex uita, quae inerat 
 homini, posset eius cauere contrarium, id est uitae priuationem, 
 quae mors uocatur. et ipsam causam, qua perderet 
 quod amabat, id est quodlibet factum suum, quo fieret, ut 
 amitteret uitam, quibuslibet syllabis appellaretur — quemadmodum 
 latine cum dicitur peccatum uel malum — tamquam 
 signum eius intellegeret, quod mente discerneret. nos enim 
 quomodo intellegimus, cum dicitur resurrectio, quam

 
 
 
 numquam experti sumus? nonne quia sentimus, quid sit uiuere, 
 et eius rei priuationem uocamus mortem, unde reditum ad 
 id, quod sentimus, resurrectionem appellamus ? et si quo alio 
 nomine in quacumque lingua id ipsum appellatur, menti utique 
 signum insinuatur in uoce loquentium, quo sonante agnoscat 
 quod etiam sine signo cogitaret. mirum est enim, quemadmodum 
 rerum, quas habet, amissionem etiam inexpertam 
 natura deuitet. quis enim pecora docuit deuitationem mortis 
 nisi sensus uitae? quis paruulum puerum adhaerescere baiulo 
 suo, si eum fuerit ex alto iacere minatus? quod ex quodam 
 tempore incipit, sed tamen antequam aliquid eius modi expertus 
 sit. 
 
 Sic ergo illis primis hominibus iam uita erat dulcis, quam 
 profecto amittere deuitabant, idque ipsum quibuscumque modis 
 uel sonis significantem deum intellegere poterant. nec aliter 
 eis posset persuaderi peccatum, nisi prius persuaderetur eos 
 ex illo facto non esse morituros, id est illud, quod habebant 
 et se habere gaudebant, non amissuros: unde suo loco loquendum 
 est. aduertant itaque, si quos mouet, quomodo potuerint 
 intellegere inexperta nominantem uel minantem deum, et 
 uideant nos omnium inexpertorum nomina nonnisi ex contrariis. 
 quae iam nouimus, si priuationum sunt, aut ex similibus, si 
 specierum sunt, sine ullo aestu dubitationis agnoscere. nisi 
 forte aliquem mouet, quemadmodum loqui potuerint uel 
 loquentem intellegere, qui non didicerant uel crescendo inter 
 loquentes uel aliquo magisterio; quasi magnum fuerit deo 
 loqui eos docere, quos ita fecerat, ut hoc possent etiam ab 
 hominibus discere, si essent a quibus.

Merito sane quaeritur, utrum hoc praeceptum uiro 
 tantum dederit deus an etiam feminae. sed nondum narratum 
 est, quemadmodum facta est femina. an forte iam erat facta, 
 sed hoc quemadmodum gestum sit quod prius erat gestum 
 postea recapitulando narratum est? uerba enim scripturae sic 
 se habent: et praecepit dominus deus Adae dicens; 
 non dixit "praecepit eis". deinde sequitur: ab omni ligno 
 quod est in paradiso escae edes; non dixit "edetis". 
 deinde adiungit: de ligno autem cognoscendi bonum 
 et malum non manducabitis de illo. iam hic tamquam 
 ad ambos pluraliter loquitur et pluraliter praeceptum terminat 
 dicens: qua die autem ederitis ab eo, morte moriemini. 
 an sciens, quod ei facturus erat mulierem, ita praecepit ordinatissime, 
 ut per uirum praeceptum domini ad feminam perueniret? 
 quam disciplinam in ecclesia seruat apostolus dicens: 
 si quid autem discere uolunt, domi uiros suos interrogent.

Item quaeri potest, quomodo nunc deus locutus sit ad 
 hominem, quem fecit, iam certe sensu ac mente praeditum, 
 ut audire et intellegere loquentem ualeret. neque enim aliter 
 praeceptum posset accipere, quo transgressor eius esset, nisi 
 hoc acceptum intellegeret. quomodo ergo illi locutus est deus? 
 utrum intus in mente secundum intellectum, id est ut sapienter 
 intellegeret uoluntatem ac praeceptum dei sine ullis 
 corporalibus sonis uel corporalium similitudinibus rerum? sed 
 non sic existimo primo homini locutum deum. talia quippe

 

 

 

 
 
 
 scriptura narrat, ut potius credamus sic esse deum locutum 
 homini in paradiso, sicut etiam postea locutus est patribus, 
 sicut Abrahae, sicut Moysi, id est in aliqua specie corporali. 
 hinc est enim, quod audierunt eius uocem perambulantis in 
 paradiso ad uesperam et absconderunt se.

Locus itaque magnus neque praetereundus proponitur, 
 ut intueamur, quantum possumus, quantum ipse adiuuare et 
 donare dignatur, opus diuinae prouidentiae bipertitum, quod 
 superius, cum de agricultura loqueremur, transitoria quadam 
 occasione perstrinximus, ut inde iam inciperet legentis animus 
 hoc adsuescere contueri, quod adiuuat plurimum, ne quid 
 indignum de ipsa dei substantia sentiamus. dicimus itaque 
 summum ipsum, uerum, unum ac solum deum, patrem et 
 filium et spiritum sanctum, id est deum uerbumque eius et 
 utriusque spiritum, trinitatem ipsam neque confusam neque 
 separatam, deum, qui solus habet inmortalitatem et 
 lucem habitat inaccessibilem, quem nemo hominum 
 uidit nec uidere potest, nec locorum uel finito uel infinito 
 spatio contineri nec temporum uel finito uel infinito uolumine 
 uariari. neque enim est in eius substantia, qua deus est, quod 
 breuius sit in parte quam in toto, sicut necesse est esse quae 
 in locis sunt, aut fuit in eius substantia, quod iam non est, 
 uel erit, quod nondum est, sicut in naturis, quae possunt 
 temporis mutabilitatem pati.

Hic ergo incommutabili aeternitate uiuens creauit omnia 
 simul, ex quibus currerent tempora et inplerentur loca

 

 
 
 
 poralibusque et localibus rerum motibus saecula uoluerentur. 
 in quibus rebus quaedam spiritalia, quaedam corporalia condidit, 
 formans materiam, quam nec alius nec ullus, sed 
 omnino ipse informem ac formabilem instituit, ut formationem 
 suam non tempore, sed origine praeueniret. spiritalem autem 
 creaturam corporali praeposuit, quod spiritalis tantummodo 
 per tempora mutari posset, corporalis autem per tempora et 
 locos. exempli enim gratia per tempus mouetur animus uel 
 reminiscendo, quod oblitus erat, uel discendo, quod nesciebat, 
 uel uolendo, quod nolebat; per locos autem corpus uel a 
 terra in caelum uel a caelo in terram uel ab oriente ad occidentem 
 uel si quo alio simili modo. omne autem, quod mouetur 
 per locum, non potest nisi et per tempus simul moueri; 
 at non omne, quod mouetur per tempus, necesse est etiam 
 per locum moueri. sicut ergo substantiam, quae mouetur per 
 tempus et locum, praecedit substantia, quae tantum per tempus, 
 ita ipsam praecedit illa, quae nec per locum nec per 
 tempus. ac per hoc, sicut per tempus et locum mouet corpus 
 ipse tantum per tempus motus conditus spiritus, ita per 
 tempus mouet conditum spiritum ipse nec per tempus nec 
 per locum motus conditor spiritus. sed spiritus creatus mouet 
 se ipsum per tempus et per tempus ac locum corpus; spiritus 
 autem creator mouet se ipsum sine tempore ac loco, mouet 
 conditum spiritum per tempus sine loco, mouet corpus per 
 tempus et locum.

Quocirca quisquis intellegere conatur, quemadmodum 
 aeternus, uere aeternus et uere inmortalis atque

 

 
 
 
 incommutabilis deus, ipse nec per locum nec per tempus motus, moueat 
 temporaliter et localiter creaturam suam, non eum puto posse 
 adsequi, nisi prius intellexerit, quemadmodum anima, hoc est 
 spiritus creatus non per locum, sed tantum per tempus motus, 
 moueat corpus per tempus et locum. si enim quod in se 
 ipso agitur capere nondum potest, quanto minus illud, quod 
 supra est! 
 
 Adfecta quippe anima carnalium sensuum consuetudine etiam 
 se ipsam cum corpore per locum moueri putat, dum id per 
 locum mouet. quae si posset diligenter inspicere tamquam 
 cardines membrorum corporis sui quemadmodum articulatim 
 dispositi sint, a quibus initia motionum nitantur, inueniet ea, 
 quae per spatia locorum mouentur, nisi ab eis, quae loco fixa 
 sunt, non moueri. non enim mouetur solus digitus, nisi manus 
 fixa sit, a cuius articulo, uelut inmoto cardine, moueatur. sic 
 tota palma ab articulo cubiti, sic cubitus ab articulo humeri, 
 humerus ab scapula cum mouetur stantibus utique cardinibus, 
 quibus motio nitatur, it per loci spatium, quod mouetur; sic 
 plantae in talo est articulus, quo stante moueatur; sic cruris 
 in genu et totius pedis in coxa. et nullus membri motus 
 omnino est, quem uoluntas mouet, nisi ab aliquo articuli 
 cardine, quem nutus eiusdem uoluntatis primitus figit, ut ab 
 eo, quod loci spatio non mouetur, agi ualeat, quod mouetur. 
 denique nec in ambulando pes leuatur, nisi alius fixus totum 
 corpus ferat, donec ille, qui motus est, a loco, unde fertur, 
 ad locum, quo fertur, inmoto articulo sui cardinis innitatur.

 
 
 
 
 Porro, si in corpore nullum membrum per locum uoluntas 
 monet nisi ab eo membri articulo, quem non mouet, cum et 
 illa pars corporis, quae mouetur, et illa, qua fixa fit, ut moueatur, 
 corporeas habeant quantitates suas, quibus occupent 
 spatia locorum suorum, quanto magis ipse animae nutus, cui 
 membra deseruiunt, ut quod placuerit figatur, unde id, quod 
 mouendum est, innitatur, cum anima non sit natura corporea 
 nec locali spatio corpus inpleat, sicut aqua utrem sine spongiam, 
 sed miris modis ipso incorporeo nutu commixta sit 
 uiuificando corpori, quo et inperat corpori quadam intentione, 
 non mole: quanto magis, inquam, nutus ipse uoluntatis eius 
 non per locum mouetur, ut corpus per locum moueat, quando 
 totum per partes mouet nec aliquas loco mouet nisi per illas, 
 quas loco non mouet!

Quod si intellegere difficile est, utrumque credatur, et 
 quod creatura spiritalis non per locum mota moueat corpus 
 per locum et quod deus non per tempus motus moueat creaturam 
 spiritalem per tempus. quodsi de anima quisque non 
 uult hoc credere - quod quidem sine dubio non solum 
 crederet, uerum etiam intellegeret, si eam posset, sicuti est, 
 incorpoream cogitare. cui enim non facile occurrat, quod per 
 locum non moueatur, quae per loci spatia non distenditur? 
 quidquid autem per loci spatia distenditur corpus est; ac per 
 hoc consequens est, ut anima per locum moueri non putetur, 
 si corpus non esse credatur — sed, ut dicere coeperam, si 
 de anima hoc quisque non uult credere, non nimis urguendus 
 est; substantiam uero dei nisi credat nec per tempus nec per 
 locum moueri, nondum perfecte incommutabilem credit.

Uerum quia omnino incommutabilis est illa natura 
 trinitatis et ob hoc ita aeterna, ut ei aliquid coaeternum esse 
 non possit, ipsa apud se ipsam et in se ipsa sine ullo tempore 
 ac loco, mouet tamen per tempus et locum sibi subditam 
 creaturam, naturas creans bonitate, uoluntates ordinans potestate, 
 ut in naturis nulla sit, quae non ab illo sit, in uoluntatibus 
 autem nulla bona sit, cui non prosit, nulla mala sit, 
 qua bene uti non possit. sed quia non omnibus naturis dedit 
 uoluntatis arbitrium, illae autem, quibus dedit, potentiores ac 
 superiores sunt, illae naturae, quae non habent uoluntatem, 
 subditae sint necesse est illis, quae habent, et hoc ordinatione 
 creatoris, qui numquam ita punit uoluntatem malam, ut 
 naturae perimat dignitatem. cum igitur omne corpus et omnis 
 anima inrationalis non habeat uoluntatis arbitrium, subdita 
 ista sunt eis naturis, quae praeditae sunt arbitrio uoluntatis, 
 nec omnibus omnia, sed sicut distribuit iustitia creatoris. 
 ergo dei prouidentia regens atque administrans uniuersam 
 creaturam, et naturas et uoluntates, naturas, ut sint, uoluntates 
 autem, ut nec infructuosae bonae nec inpunitae malae 
 sint, subdit primitus omnia sibi, deinde creaturam corporalem 
 creaturae spiritali, inrationalem rationali, terrestrem caelesti, 
 femineam masculinae, minus ualentem ualentiori, indigentiorem 
 copiosiori, in uoluntatibus autem bonas sibi, ceteras 
 uero ipsis seruientibus sibi, ut hoc patiatur uoluntas mala, 
 quod ex iussu dei fecerit bona, sine per se ipsam sine per 
 malam, in rebus dumtaxat, quae naturaliter sunt etiam malis 
 uoluntatibus subditae, id est in corporibus. nam in se ipsis 
 malae uoluntates habent interiorem poenam suam eandem 
 ipsam iniquitatem suam.

Ac per hoc sublimibus angelis deo subdite fruentibus 
 et deo beate seruientibus subdita est omnis natura corporea, 
 omnis inrationalis uita, omnis uoluntas uel infirma uel praua, 
 ut hoc de subditis uel cum subditis agant, quod naturae ordo 
 poscit in omnibus iubente illo, cui subiecta sunt omnia. 
 proinde illi in illo ueritatem incommutabilem uident et secundum 
 eam suas dirigunt uoluntates. fiunt ergo illi participes 
 aeternitatis, ueritatis, . uoluntatis eius semper sine tempore et 
 loco; mouentur autem eius imperio etiam temporaliter illo 
 non temporaliter moto, nec ita, ut ab eius contemplatione 
 resiliant aut defluant, sed simul et illum sine loco ac tempore 
 contemplantur et eius in inferioribus iussa perficiunt, mouentes 
 se per tempus, corpus autem per tempus et locum, quantum 
 eorum congruit actioni. et ideo deus bipertito prouidentiae suae 
 opere praeest uniuersae creaturae suae, naturis, ut fiant, uoluntatibus 
 autem, ut sine suo iussu uel permissu nihil faciant.

Natura igitur uniuersitatis corporalis non adiuuatur 
 extrinsecus corporaliter. neque enim est extra eam ullum 
 corpus; alioquin non est uniuersitas. intrinsecus autem adiuuatur 
 incorporaliter deo id agente, ut omnino natura sit, quoniam 
 ex ipso et per ipsum et in ipso sunt omnia. partes uero 
 eiusdem uniuersitatis et intrinsecus incorporaliter adiuuantur, 
 uel potius fiunt, ut naturae sint, et extrinsecus corporaliter, 
 quo se melius habeant, sicut alimentis, agricultura, medicina 
 et quaecumque etiam ad ornatum fiunt, ut non solum saluae 
 ac fecundiores, uerum etiam decentiores sint.

 

 
 
 
 
 Spiritalis autem creata natura si perfecta atque beata est, 
 sicut angelorum sanctorum, quantum adtinet ad se ipsam, 
 quo sit sapiensque sit, nonnisi intrinsecus incorporaliter adiuuatur. 
 intus ei quippe loquitur deus miro et ineffabili modo 
 neque per scripturam corporalibus instrumentis adfixam neque 
 per uoces corporalibus auribus insonantes neque per corporum 
 similitudines, quales in spiritu imaginaliter fiunt, sicut in 
 somnis uel in aliquo excessu spiritus — quod graece dicitur 
 Ixa-caoic et nos eo uerbo iam utimur pro latino - quia et 
 hoc genus uisionum, quamuis interius fiat quam sunt ea, quae 
 animo per sensus corporis nuntiantur, tamen, quia simile est 
 eis, ita ut, cum fit, discerni ab eis aut omnino non possit 
 aut certe uix et rarissime possit, et quia exterius est quam 
 illud, quod in ipsa incommutabili ueritate mens rationalis et 
 intellectualis intuetur eaque luce de his omnibus iudicat, 
 inter illa, quae extrinsecus fiunt, arbitror esse deputandum. 
 creatura ergo spiritalis et intellectualis perfecta et beata, 
 qualis angelorum est, sicut dixi, quantum adtinet ad se ipsam, 
 quo sit sapiensque ac beata sit, nonnisi intrinsecus adiuuatur 
 aeternitate, ueritate, caritate creatoris; extrinsecus uero si 
 adiuuari dicenda est, eo fortasse solo adiuuatur, quod inuicem 
 uident et de sua societate gaudent in deo et quod perspectis 
 etiam eis ipsis omnibus creaturis undique gratias agit laudatque 
 creatorem. quod autem adtinet ad creaturae angelicae 
 actionem, per quam uniuersarum rerum generibus maximeque 
 humano prouidentia dei prospicitur, ipsa extrinsecus adiuuat

 
 
 
 et per illa uisa, quae similia sunt corporalibus, et per ipsa 
 corpora. quae angelicae subiacent potestati.

Quae cum ita sint, cum deus omnipotens et omnitenens, 
 incommutabili aeternitate, ueritate, uoluntate semper idem, 
 non per tempus nec per locum motus mouet per tempus 
 creaturam spiritalem, mouet etiam per tempus et locum creaturam 
 corporalem, ut eo motu naturas, quas intrinsecus substituit, 
 etiam extrinsecus administret et per uoluntates sibi 
 subditas, quas per tempus et per corpora sibi atque illis 
 uoluntatibus subdita, quae per tempus et locum mouet, eo 
 tempore ac loco, cuius ratio in ipso deo uita est sine tempore 
 ac loco: cum ergo tale aliquid deus agit, non debemus opinari 
 eius substantiam, qua deus est, temporibus locisque mutabilem 
 aut per tempora et loca mobilem, sed in opere diuinae prouidentiae 
 ista cognoscere non in illo opere, quo naturas creat, 
 sed in illo, quo intrinsecus creatas etiam extrinsecus administrat, 
 cum sit ipse nullo locorum uel interuallo uel spatio 
 incommutabili excellentique potentia et interior omni re, quia 
 in ipso sunt omnia, et exterior omni re, quia ipse est super 
 omnia. item nullo temporum uel interuallo uel spatio incommutabili 
 aeternitate et antiquior est omnibus, quia ipse est 
 ante omnia, et nouior omnibus, quia idem ipse post omnia.

Quapropter, cum audimus dicentem scripturam: et 
 praecepit dominus deus Adae dicens: ab omni ligno, 
 quod est in paradiso, escae edes; de ligno autem 
 cognoscendi bonum et malum non manducabitis de

 

 
 
 
 illo. qua die autem ederitis ab eo, morte moriemini, 
 si modum quaerimus, quomodo ista locutus sit deus, modus 
 quidem ipse a nobis proprie conprehendi non potest. certissime 
 tamen tenere debemus deum aut per suam substantiam loqui 
 aut per sibi subditam creaturam; sed per substantiam suam 
 non loqui nisi ad creandas omnes naturas, ad spiritales uero 
 atque intellectuales non solum creandas, sed etiam inluminandas, 
 cum iam possunt capere locutionem eius, qualis est 
 in uerbo eius, quod in principio erat apud deum et deus 
 erat uerbum, per quod facta sunt omnia. illis autem, qui 
 eam capere non possunt, cum loquitur deus, nonnisi per 
 creaturam loquitur aut tantummodo spiritalem siue in somnis 
 siue in extasi in similitudine rerum corporalium aut etiam 
 per ipsam corporalem, dum sensibus corporis uel aliqua species 
 adparet uel insonant uoces. 
 
 
 Si ergo Adam talis erat, ut posset capere illam locutionem 
 dei, quam mentibus angelicis per suam praebet substantiam, 
 non dubitandum est, quod eius mentem per tempus mouerit 
 miro et ineffabili modo, non motus ipse per tempus, eique 
 utile ac salubre praeceptum ueritatis inpresserit et quae 
 transgressori poena deberetur ea ipsa ineffabili ueritate monstrauerit, 
 sicut audiuntur uel uidentur omnia bona praecepta 
 in ipsa incommutabili sapientia, quae in animas sanctas se 
 transfert ex aliquo tempore, cum ipsius nullus sit motus in 
 tempore. si autem ad eum modum Adam iustus erat, ut ei 
 adhuc opus esset alterius creaturae sanctioris et sapientioris 
 auctoritas, per quam cognosceret dei uoluntatem atque

 

 
 
 
 iussionem, sicut nobis prophetae, sicut ipsis angeli, cur 
 ambigamus per aliquam eius modi creaturam ei esse locutum 
 deum talibus uocum signis, quae intellegere posset? illud 
 enim, quod postea scriptum est, cum peccassent, eos audisse 
 uocem domini dei ambulantis in paradiso, quia non per ipsam 
 dei substantiam, sed per subditam ei creaturam factum est, 
 nullo modo dubitat, qui fidem catholicam sapit. ad hoc enim 
 et aliquanto latius de hac re disserere uolui, quia nonnulli 
 haeretici putant substantiam filii dei nullo adsumto corpore 
 per se ipsam esse uisibilem et ideo, antequam ex uirgine 
 corpus acciperet, ipsum uisum esse patribus opinantur, tamquam 
 de solo deo patre dictum sit: quem nemo hominum 
 uidit nec uidere potest, quia filius uisus sit ante acceptam 
 serui formam etiam per ipsam substantiam suam: quae inpietas 
 procul a catholicis mentibus repellenda est. sed de hoc plenius 
 alias, si domino placuerit, disseremus; nunc terminato isto 
 uolumine id, quod sequitur, quomodo sit mulier ex uiri sui 
 latere creata, in consequenti sperandum est.

Et dixit dominus deus: non bonum est esse 
 hominem solum; faciamus ei adiutorium secundum

 
 
 
 ipsum. et finxit deus adhuc de terra omnes bestias 
 agri et omnia uolatilia caeli et adduxit illa ad Adam, 
 ut uideret, quid uocabit illa. et omne quodcumque 
 uocauit illud Adam animam uiuam, hoc est nomen 
 eius. et uocauit Adam nomina omnibus pecoribus et 
 omnibus uolatilibus caeli et omnibus bestiis agri. 
 ipsi autem Adam non est inuentus adiutor similis ei 
 et inmisit deus extasin in Adam, et obdormiuit. et 
 accepit unam costarum eius et adinpleuit carnem in 
 locum eius. et aedificauit dominus deus costam, 
 quam accepit de Adam, in mulierem et adduxit eam 
 ad Adam. et dixit Adam: hoc nunc os ex ossibus meis 
 et caro de carne mea; haec uocabitur mulier, quoniam 
 ex uiro suo sumta est. et propter hoc relinquet homo 
 patrem et matrem et conglutinabitur ad uxorem suam; 
 et erunt duo in carne una. si aliquid adiuuant lectorem, 
 quae libris superioribus considerata atque conscripta sunt, 
 non debemus in hoc diutius inmorari, quod finxit adhuc 
 deus de terra omnes bestias agri et omnia uolatilia 
 caeli; cur enim dictum sit "adhuc". id est propter primam 
 conditionem creaturarum sex diebus consummatam, in qua 
 causaliter perfecta sunt omnia simul et inchoata, ut deinde 
 ad effectus suos causae perducerentur, iam, quantum potuimus, 
 in praecedentibus intimauimus. et si quis hoc aliter enodandum 
 putat, tantum diligenter adtendat illa omnia, quae ut 
 hoc sentiremus adtendimus; et si probabiliorem inde potuerit 
 enucleare sententiam, non solum resistere non debemus, sed 
 debemus etiam gratulari.

 

 
 
 
 
 Si quem autem mouet, quia non dixit: finxit deus adhuc de 
 terra omnes bestias agri et de aquis omnia uolatilia caeli, 
 sed tamquam utraque genera de terra finxerit, et finxit 
 deus, inquit, adhuc de terra omnes bestias agri et 
 omnia uolatilia caeli, uideat duobus modis esse intellegendum: 
 aut tacuisse nunc, unde finxerit uolatilia caeli, quia et tacitum 
 posset occurrere, ut non de terra utrumque accipiatur deum 
 finxisse, sed tantummodo bestias agri, ut uolatilia caeli etiam 
 tacente scriptura intellegamus unde finxerit, uelut qui sciamus 
 in prima causalium rationum conditione ex aquis ea esse 
 producta; aut terram uniuersaliter sic appellatam simul cum 
 aquis, quemadmodum appellata est in illo psalmo, ubi caelestium 
 laudibus terminatis ad terram facta est conuersio sermonis et 
 dictum: laudate dominum de terra, dracones et omnes 
 abyssi et cetera, nec postea dictum est "laudate dominum de 
 aquis". ubi enim sunt omnes abyssi, quae tamen de terra 
 laudant dominum? ubi etiam reptilia et uolatilia pennata, quae 
 nihilominus de terra laudant dominum? secundum istam uniuersalem 
 appellationem terrae, secundum quam etiam de toto 
 mundo dicitur: deus, qui fecit caelum et terram, siue de 
 terra siue de aquis quaecumque creata sunt, de terra creata 
 ueraciter intelleguntur.

Nunc iam uideamus, quomodo accipiendum sit, quod 
 dixit deus: non est bonum esse hominem solum; 
 faciamus ei adiutorium secundum ipsum, utrum temporaliter 
 uocibus ac syllabis editis hoc dixerit deus, an ipsa 
 ratio commemorata est, quae in uerbo dei principaliter erat,

 

 
 
 
 ut sic femina fieret: quam rationem suscipiebat etiam tunc 
 scriptura, cum diceret "et dixit deus: fiat" hoc aut illud, 
 quando primitus omnia condebantur. an forte in mente ipsius 
 hominis hoc dixit deus, sicut loquitur quibusdam semis suis 
 in ipsis seruis suis? ex quo genere seruorum eius erat etiam 
 ille, qui dixit in psalmo: audiam, quid loquetur in me 
 dominus deus. an aliqua de hac re ipsi homini in ipso 
 homine per angelum est facta reuelatio in similitudinibus 
 uocum corporalium, quamuis tacuerit scriptura, utrum in 
 somnis an in extasi? ita enim fieri haec solent. an aliquo 
 alio modo sicut reuelatur prophetis? unde illud est: et dixit 
 mihi angelus, qui loquebatur in me. an per corporalem 
 creaturam uox ipsa sonuerit sicut de nube: hic est filius 
 meus? quid ergo ex his omnibus factum sit, ad liquidum 
 conprehendere non ualeamus; uerum tamen certissime teneamus 
 et dixisse hoc deum et, si corporali uoce uel temporaliter 
 expressa similitudine corporis dixit, non eum per suam substantiam, 
 sed per aliquam imperio suo subditam dixisse 
 creaturam, sicut in libro praecedente tractauimus. 
 
 Nam uisus est deus etiam postea sanctis uiris alias capite 
 albo sicut lana, alias inferiore parte corporis sicut aurichalcum, 
 alias aliter atque aliter; non tamen illas uisiones hominibus 
 per substantiam, qua ipse est, sed per sibi subdita, quae 
 creauit, eum praebuisse et per similitudines formarum uocumque

 

 
 
 
 corporalium quod uoluit ostendisse ac dixisse certissimum 
 eat eis, qui substantiam trinitatis incommutabiliter aeternam 
 nec per tempus nec per locum moueri et per tempus et per 
 locum mouere uel fideliter credunt uel etiam excellenter 
 intellegunt. non ergo iam quaeramus, quomodo istud dixerit 
 deus, sed potius intellegamus quid dixerit. adiutorium quippe 
 homini secundum ipsum fuisse faciendum aeterna ipsa ueritas 
 habet, per quam creata sunt omnia; et in illa hoc audit, qui 
 potest in ea cognoscere, quid quare creatum sit.

Si autem quaeritur, ad quam rem fieri oportuit hoc 
 adiutorium, nihil aliud probabiliter occurrit quam propter 
 filios procreandos, sicut adiutorium semini terra est, ut uirgultum 
 ex utroque nascatur; hoc enim et in prima rerum 
 conditione dictum erat: masculum et feminam fecit eos 
 et benedixit eos deus dicens: crescite et multiplicamini 
 et inplete terram et dominamini eius. quae 
 ratio conditionis et coniunctionis masculi et feminae atque 
 benedictio nec post peccatum hominis poenamque defecit. 
 ipsa enim est, secundum quam nunc terra hominibus plena 
 est dominantibus eius. 
 
 
 Quamquam enim iam emissi de paradiso conuenisse et 
 genuisse commemorantur, tamen non uideo, quid prohibere 
 potuerit, ut essent eis etiam in paradiso honorabiles nuptiae 
 et torus inmaculatus hoc deo praestante fideliter iusteque 
 uiuentibus eique oboedienter sancteque seruientibus, ut sine

 

 
 
 
 ullo inquieto ardore libidinis, sine ullo labore ac dolore 
 pariendi fetus ex eorum semine gigneretur; non ut morientibus 
 parentibus filii succederent, sed ut illis, qui genuissent, in 
 aliquo formae statu manentibus et ex ligno uitae, quod ibi 
 plantatum erat, corporalem uigorem sumentibus et illi, qui 
 gignerentur, ad eundem perducerentur statum, donec certo 
 numero inpleto, si iuste omnes oboedienterque uiuerent, tunc 
 fieret illa commutatio, ut sine illa morte animalia corpora 
 conuersa in aliam qualitatem, eo quod ad omnem nutum 
 regenti se spiritui deseruirent et solo spiritu uiuificante sine 
 ullis alimentorum corporalibus sustentaculis uiuerent, spiritalia 
 uocarentur. potuit hoc fieri, si non praecepti transgressio 
 mortis subplicium mereretur. 
 
 Qui enim hoc fieri potuisse non credunt, nihil aliud quam 
 consuetudinem naturae iam post peccatum poenamque humanam 
 sic currentis adtendunt; non autem in eorum genere nos esse 
 debemus, qui non credunt, nisi quod uidere consuerunt. quis 
 enim dubitet homini oboedienter et pie uiuenti praestari 
 potuisse, quod diximus, qui non dubitat uestibus Israhelitarum 
 inpertitum esse quendam in suo genere statum, ut per annos 
 quadraginta nulla uetustatis detrimenta paterentur?

Cur ergo non coierunt, nisi cum exissent de paradiso? 
 cito responderi potest: quia mox creata muliere, prius quam 
 coirent, facta est illa transgressio, cuius merito in mortem 
 destinati etiam de loco illius felicitatis exierunt. non enim 
 scriptura tempus expressit, quantum interfuerit inter eos

 

 
 
 
 factos et ex eis natum Cain. potest etiam dici, quia nondum 
 deus iusserat, ut coirent. cur enim non ad hanc rem diuina 
 expectaretur auctoritas, ubi nulla concupiscentia tamquam 
 stimulus inoboedientis carnis urgebat? ideo autem hoc non 
 iusserat deus, quia secundum suam praescientiam disponebat 
 omnia, in qua et eorum casum procul dubio praesciebat, unde 
 iam mortale genus propagandum esset humanum.

Aut si ad hoc adiutorium gignendi filios non est facta 
 mulier uiro, ad quod ergo adiutorium facta est? si, quae 
 simul operaretur terram, nondum erat labor, ut adiumento 
 indigeret, et, si opus esset. melius adiutorium masculus 
 fieret . hoc et de solacio dici potest, si solitudinis fortasse 
 taedebat. quanto enim congruentius ad conuiuendum et conloquendum 
 duo amici pariter quam uir et mulier habitarent? 
 quodsi oportebat alium iubendo, alium obsequendo pariter 
 uiuere, ne contrariae uoluntates pacem cohabitantium perturbarent, 
 nec ad hoc retinendum ordo defuisset, quo prior 
 unus, alter posterior, maxime si posterior ex priore crearetur, 
 sicut femina creata est. an aliquis dixerit de costa hominis 
 deum feminam tantum, non etiam masculum, si hoc uellet, 
 facere potuisse? quapropter non inuenio, ad quod adiutorium 
 facta sit mulier uiro, si pariendi causa subtrahitur.

Nam si parentes filiis suis cedere ex hac uita oportebat, 
 ut ita omne humanum genus per decessiones et successiones 
 certa numerositate inpleretur, potuerunt etiam homines genitis 
 filiis perfectaque humani officii iustitia hinc ad meliora

 

 

 

 
 
 
 transferri non per mortem, sed per aliquam commutationem, aut 
 illam summam, qua receptis corporibus fient sancti, sicut 
 angeli in caelis, aut, si illam dari non oportet nisi omnibus 
 simul in saeculi fine, aliqua inferiore quam illa erit: quae 
 tamen haberet meliorem statum, quam uel hoc corpus habet 
 uel illa etiam, quae primitus facta sunt, uiri ex limo terrae, 
 mulieris ex uiri carne. 
 
 Neque enim arbitrandum est Heliam uel sic esse iam, sicut 
 erunt sancti, quando peracto operis die denarium pariter 
 accepturi sunt, uel sic, quemadmodum sunt homines, qui ex 
 ista uita nondum emigrarunt, de qua ille tamen non morte, 
 sed translatione migrauit. iam itaque aliquid melius habet, 
 quam in hac uita posset, quamuis nondum habeat, quod ex 
 hac uita recte gesta in fine habiturus est; pro nobis enim 
 meliora prouiderunt, ne sine nobis perfecti perficerentur. aut 
 si quisquam putat hoc Heliam mereri non potuisse, si duxisset 
 uxorem filiosque procreasset — creditur enim non habuisse. 
 quia hoc scriptura non dixit, quamuis et de caelibatu eius 
 nihil dixerit — quid de Enoch respondebit, qui filiis genitis 
 deo placens non mortuus, sed translatus est? cur ergo et 
 Adam et Eua, si iuste uiuentes caste filios procreassent, non 
 eis possent translatione, non morte succedentibus cedere? 
 nam si Enoch et Helias in Adam mortui mortisque propaginem 
 in carne gestantes — quod debitum ut soluant, 
 creduntur etiam redituri ad hanc uitam et, quod tamdiu

 

 
 
 
 dilatum est, morituri — nunc tamen in alia uita sunt, ubi 
 ante resurrectionem carnis, antequam animale corpus in spiritale 
 mutetur, nec morbo nec senectute deficiunt: quanto 
 iustius atque probabilius primis illis hominibus praestaretur 
 sine ullo suo parentumue peccato uiuentibus, ut in meliorem 
 aliquem statum filiis genitis cederent, unde saeculo finito 
 cum omni posteritate sanctorum in angelicam formam non 
 per carnis mortem, sed per dei uirtutem multo felicius mutarentur!

Non itaque uideo, ad quod aliud adiutorium mulier facta 
 sit uiro, si generandi causa subtrahitur: quae nihilominus 
 quare subtrahatur ignoro. unde enim magnum magnique 
 honoris meritum apud deum fidelis et pia uirginitas habet, 
 nisi quia isto iam tempore continendi ab amplexu, cum ex 
 omnibus gentibus ad inplendum sanctorum numerum largissima 
 subpetat copia, percipiendae sordidae uoluptatis libido non 
 sibi uindicat, quod iam sufficiendae prolis non postulat 
 necessitudo? denique utriusque sexus infirmitas propendens 
 in ruinam turpitudinis recte excipitur honestate nuptiarum, 
 ut, quod sanis esse posset officium, sit aegrotis remedium. 
 neque enim quia incontinentia malum est, ideo conubium uel 
 quo incontinentes copulantur, non est bonum; immo uero non 
 propter illud malum culpabile est hoc bonum, sed propter 
 hoc bonum ueniale est illud malum, quoniam id, quod bonum 
 habent nuptiae et quo bonae sunt nuptiae, peccatum esse 
 numquam potest. hoc autem tripertitum est: fides, proles, 
 sacramentum. in fide adtenditur, ne praeter uinculum coniugale

 

 
 
 
 cum altera uel altero concumbatur; in prole, ut amanter suscipiatur, 
 benigne nutriatur, religiose educetur; in sacramento, 
 ut coniugium non separetur et dimissus aut dimissa nec 
 causa prolis alteri coniungatur. haec est tamquam regula 
 nuptiarum, qua uel naturae decoratur fecunditas uel incontinentiae 
 regitur prauitas. unde quia satis disseruimus in eo 
 libro, quem de bono coniugali nuper edidimus, ubi et continentiam 
 uidualem et excellentiam uirginalem pro suorum 
 graduum dignitate distinximus, diutius hic stilus noster non 
 est occupandus.

Nunc enim quaerimus, cui adiutorio mulier facta sit 
 uiro, si eis ad gignendos filios misceri sibimet in paradiso non 
 licebat. qui enim hoc sentiunt, forte peccatum esse omnem 
 concubitum putant. difficile est namque, ut, dum peruerse 
 homines uitia deuitant, non in eorum contraria perniciter 
 currant. etenim sicut exhorrens auaritiam fit profusus aut 
 exhorrens luxuriam fit auarus aut inquietus fit, cuius pigritiam 
 reprehenderis, aut cuius inquietudinem piger aut qui reprehensus 
 odisse coeperit audaciam suam, ad timiditatem fugit 
 aut qui timidus non esse conatur, tamquam abrupto uinculo 
 fit temerarius, dum non ratione, sed opinione crimina metiuntur: 
 ita dum nesciunt homines, quid in adulteriis et fornicationibus 
 diuino iure damnetur, etiam causam procreandi coniugalem concubitum 
 detestantur.

Quod qui non faciunt, sed tamen fecunditatem carnis 
 propter successionem mortalitatis diuinitus datam sentiunt, 
 nec ipsi putant primos illos homines potuisse concumbere,

 

 
 
 
 nisi propter peccatum, quod admiserant, morituri gignendo 
 requirerent successores, nec adtendunt, si recte potuerunt 
 successores quaeri morituris, multo rectius socios quaeri 
 potuisse uicturis. inpleta enim terra genere humano recte 
 proles, nonnisi quae morientibus succederet, quaereretur; ut 
 autem per duos homines terra inpleretur, quomodo ipsi nisi 
 gignendo officium societatis inplerent? an uero ita quis caecus 
 est mente, ut non cernat, quanto terris ornamento sit genus 
 humanum, etiam cum a paucis recte laudabiliterque uiuatur, 
 quantumque ualeat ordo reipublicae in cuiusdam pacis terrenae 
 uinculum coercens etiam peccatores? neque enim tantum 
 deprauati sunt homines, ut non etiam tales pecoribus et 
 uolatilibus antecellant; quorum tamen omnium generibus hanc 
 infimam mundi partem pro sui loci sorte decoratam quem 
 non considerare delectet? quis autem ita sit excors, ut putet 
 minus eam ornari potuisse, si iustis non morientibus inpleretur? 
 
 Nam quia numerosissima est superna ciuitas angelorum, 
 ideo non recte conubio copularentur, nisi morerentur. hanc 
 quippe numerositatem perfectam etiam in resurrectione sanctorum 
 angelis sociandam dominus praesciens ait: in resurrectione 
 neque nubent neque uxores ducent; non enim 
 incipient mori, sed erunt aequales angelis dei; hic 
 uero cum inplenda esset hominibus terra et eam propter 
 cognationis artiorem necessitudinem et unitatis uinculum

 

 
 
 
 maxime commendandum ex uno oporteret inpleri, propter quid 
 aliud secundum ipsum quaesitus est femineus sexus adiutor, 
 nisi ut serentem genus humanum natura muliebris tamquam 
 terrae fecunditas adiuuaret?

Quamuis honestius meliusque credatur ita fuisse tunc 
 illorum hominum corpus animale constitutorum in paradiso 
 nondum mortis lege damnatum, ut non haberent adpetitum 
 carnalis uoluptatis, qualem nunc habent ista corpora, quae 
 iam ex mortis propagine ducta sunt. neque enim nihil est in 
 eis factum, cum de ligno prohibito edissent, quandoquidem 
 deus dixerat non "ei ederitis, morte moriemini", sed: qua 
 die ederitis, morte moriemini, ut hoc ipsum in eis illa 
 faceret dies, quod apostolus gemit dicens: condelector legi 
 dei secundum interiorem hominem, uideo autem aliam 
 legem in membris meis repugnantem legi mentis 
 meae et captiuantem me in lege peccati, quae est in 
 membris meis. infelix ego homo, quis me liberabit 
 de corpore mortis huius? gratia dei per Iesum Christum 
 dominum nostrum. non enim sufficeret ei, si diceret: quis 
 me liberabit de hoc mortali corpore? sed, de corpore, inquit, 
 mortis huius. sicut etiam illud, corpus quidem, inquit, 
 mortuum est propter peccatum; nec ibi ait mortale, sed 
 mortuum, quamuis utique et mortale, quia moriturum. non 
 ita credendum est fuisse illa corpora, sed licet animalia, 
 nondum spiritalia, non tamen mortua, id est quae necesse 
 esset ut morerentur: quod ea die factum est, qua lignum 
 contra uetitum tetigerant.

 

 
 
 
 
 Sicut in ipsis nostris corporibus quaedam pro suo modo 
 sanitas dicitur, quae si perturbata sic fuerit, ut letalis morbus 
 iam uiscera depascatur, quo inspecto medici mortem inminere 
 pronuntient, mortale utique corpus etiam tunc dicitur, sed 
 aliter, quam cum esset sanum quamuis quandoque sine dubio 
 moriturum: ita illi homines animalia quidem corpora gerentes, 
 sed non moritura, nisi peccassent, acceptura autem angelicam 
 formam caelestemque qualitatem, mox ubi praeceptum transgressi 
 sunt, eorum membris uelut aliqua aegritudo letalis 
 mors ipsa concepta est mutauitque illam qualitatem, qua 
 corpori sic dominabantur, ut non dicerent: uideo aliam 
 legem in membris meis repugnantem legi mentis 
 meae, quia, etsi nondum spiritale, sed animale corpus erat. 
 nondum tamen erat mortis huius, de qua et cum qua nati 
 sumus. quid enim aliud, non dicam nati, sed omnino concepti, 
 nisi aegritudinem quandam inchoauimus, qua sumus necessario 
 morituri? neque enim tam necesse est eum ipso morbo mori, 
 qui hydrops uel syntecticus uel elephantiosus factus fuerit. 
 quam eum, qui hoc corpus habere coeperit, in quo omnes 
 homines natura sunt filii irae, quia hoc non fecit nisi poena 
 peccati. 
 
 Quae cum ita sint, cur non credamus illos homines ante 
 peccatum ita genitalibus membris ad procreandos filios imperare 
 potuisse sicut ceteris, quae in quolibet opere anima sine 
 ulla molestia et quasi pruritu uoluptatis mouet? si enim

 

 
 
 
 creator omnipotens ineffabiliterque laudandus, qui et in minimis 
 suis operibus magnus est, apibus donauit, ut sic operentur 
 generationem filiorum quemadmodum cerae speciem liquoremque 
 mellis, cur incredibile uideatur primis hominibus talia 
 fecisse corpora, ut, si non peccassent et morbum quendam, 
 quo morerentur, continuo concepissent, eo nutu inperarent 
 membris, quibus fetus exoritur, quo pedibus, cum ambulatur. 
 ut neque cum ardore seminaretur neque cum dolore pareretur. 
 nunc uero transgrediendo praeceptum motum legis illius, quae 
 repugnat legi mentis, in membris conceptae mortis habere 
 meruerunt, quem nuptiae ordinant, continentia cohibet et 
 refrenat, ut, quemadmodum de peccato factum est subplicium, 
 sic de subplicio fiat meritum.

Factam itaque feminam uiro de uiro in eo sexu, in ea 
 forma et distinctione membrorum, qua feminae notae sunt, 
 quae peperit Cain et Abel et omnes fratres eorum, ex quibus 
 omnes homines nascerentur, in quibus peperit etiam Seth, 
 per quem ad Abraham uentum est et ad populum Israhel 
 gentemque omnibus iam notissimam gentibus et per Noe filios 
 omnes gentes, quisquis dubitauerit, omnia cogit nutare, quae. 
 credimus, longeque a fidelium mentibus repellendus est. cum 
 ergo quaeritur, ad quod adiutorium factus sit ille sexus uiro, 
 diligenter, quantum ualeo, cuncta consideranti nonnisi causa 
 prolis occurrit, ut per eorum stirpem terra inpleretur, et non 
 eo modo procreatam, quo nunc procreantur homines, cum 
 inest peccati lex in membris repugnans legi mentis, etiamsi 
 per dei gratiam uirtute superatur; hoc enim esse non potuisse

 

 
 
 
 credendum est nisi in corpore mortis huius, quod corpus 
 mortuum est propter peccatum. et quid hac poena iustius, 
 quam ut non ad omnem nutum seruiat corpus, id est suus 
 famulus animae, sicut domino suo detrectauit ipsa seruire, 
 siue utrumque ea parentibus creet deus, corpus ex corpore, 
 animam ea anima, siue alio modo faciat animas, non utique 
 ad opus inpossibile nec mercede parua. ut cum anima pietate 
 deo subdita legem istam peccati, quae est in membris corporis 
 mortis huius, quam primus homo accepit in poenam, uicerit 
 ipsa per gratiam, praemium caeleste percipiat maiore gloria, 
 demonstrans, quanta sit laus oboedientiae, quae alienae 
 inoboedientiae poenam potuit uirtute superare?

Sed quoniam, cui adiutorio femina facta sit uiro, satis, 
 quantum existimo, requisitum est, illud iam uideamus, quare sit 
 factum, quod adductae sunt ad Adam omnes bestiae agri et 
 omnia uolatilia caeli, ut eis nomina inponeret, atque ita uelut 
 necessitas oreretur creandi ei feminam ex eius latere, cum 
 inter illa animalia simile illi adiutorium non fuisset inuentum. 
 uidetur enim mihi propter aliquam significationem propheticam 
 factum, sed tamen factum, ut re gesta confirmata figurae 
 interpretatio libera relinquatur. quid est enim hoc ipsum, 
 quod uolatilibus terrestribusque animantibus non etiam piscibus 
 atque omnibus natatilibus Adam nomina inposuit? si enim 
 linguae humanae consulantur, sic appellantur haec omnia. 
 quemadmodum eis homines loquendo nomina posuerunt. non

 
 
 
 solum haec, quae sunt in aquis et terris, uerum etiam ipsa 
 terra et aqua et caelum et quae uidentur in caelo et quae 
 non uidentur, sed creduntur, pro diuersitate linguarum gentilium 
 diuersis nominibus appellantur. unam sane linguam 
 primitus fuisse didicimus, antequam superbia turris illius post 
 diluuium fabricatae in diuersos signorum sonos humanam 
 diuideret societatem, quaecumque autem illa lingua fuerit, 
 quid adtinet quaerere? illa certe tunc loquebatur Adam et in 
 ea lingua, si adhuc usque permanet, sunt istae uoces articulatae, 
 quibus primus homo animalibus terrestribus et uolatilibus 
 nomina inposuit. num igitur ullo modo credibile est in eadem 
 lingua nomina piscium non ab homine, sed diuinitus instituta, 
 quae deo docente homo postea disceret? quod si ita etiam 
 factum esset, quare ita factum esset, procul dubio mystica 
 significatio resonaret. sed credendum est paulatim cognitis 
 piscium generibus nomina inposita; tunc autem, cum pecora 
 et bestiae et uolatilia ad hominem adducta sunt, ut eis ad se 
 congregatis generatimque distinctis nomina inponeret, quibus 
 etiam ipsis paulatim et multo citius quam piscibus, si hoc 
 factum non esset, posset nomina inponere, quid fuit causae, 
 nisi ratio aliquid significandi, quod ad praenuntiationem futurorum 
 ualeret? cui rei maxime ordo narrationis huius inuigilat. 
 
 Deinde, numquid ignorabat deus nihil tale se creasse in 
 naturis animalium, quod simile adiutorium posset esse homini? 
 an opus erat, ut hoc etiam homo ipse cognosceret et eo commendatiorem 
 haberet mulierem suam, quod in omni carne 
 creata sub caelo et de hoc aere sicut ipse uiuente nihil eius

 

 
 
 
 simile inuenerit? mirum, si hoc scire non posset nisi omnibus 
 ad se adductis atque perspectis. si enim deo credebat, posset 
 hoc illi eo modo dicere, quo modo et praeceptum dedit, quo 
 modo et peccantem interrogauit atque iudicauit; si autem non 
 credebat, profecto neque hoc scire poterat, utrum ad eum 
 ille omnia, cui non credebat, adduxerit, an forte in aliquibus 
 ab illo remotioribus terrae partibus aliqua ei similia, quae 
 non demonstrasset, absconderit. non itaque arbitror dubitandum 
 hoc alicuius propheticae significationis gratia factum, sed 
 tamen factum. 
 
 
 Neque hoc opere suscepimus prophetica aenigmata perscrutari, 
 sed rerum gestarum fidem ad proprietatem historiae 
 commendare, ut quod inpossibile uideri uanis atque incredulis 
 potest aut ipsi auctoritati sanctae scripturae uelut testificatione 
 contraria repugnare id pro meis uiribus, quantum deus adiuuat, 
 disserendo demonstrem neque inpossibile esse neque contrarium, 
 quod autem possibile quidem adparet nec habet ullam speciem 
 repugnantiae, sed tamen quasi superfluum uel etiam stultum 
 quibusdam uideri potest, hoc ipsum disputando demonstrem, 
 quod ideo non tamquam rerum gestarum naturali uel usitato 
 ordine factum est, ut cordibus nostris fidelissima sanctarum 
 scripturarum auctoritate praelata, quia stultum esse non potest, 
 mysticum esse credatur, quamuis eius expositionem uel inquisitionem 
 aut alibi iam exhibuerimus aut in tempus aliud 
 differamus.

Quid ergo sibi uult etiam illud, quod mulier uiro de 
 latere facta est? uerum esto propter ipsius coniunctionis? 
 uim commendandam hoc ita fieri oportuisse credamus. numquid 
 etiam, ut dormienti fieret, eadem ratio uel necessitas flagitabat, 
 ut denique osse detracto, in cuius locum caro subpleretur? 
 num enim non potuit ipsa caro detrahi, ut inde congruentius, 
 quod sit sexus inferior, mulier formaretur? an uero tam multis 
 additis costam deus aedificare potuit in mulierem et carnem 
 pulpamue non potuit, qui de puluere ipsum hominem fecit? 
 aut si iam costa fuerat detrahenda, cur non altera pro ea costa 
 reposita est? cur etiam non dictum est "finxit" aut "fecit" 
 sicut in omnibus supra operibus, sed aedificauit, inquit. 
 dominus deus illam costam, non tamquam corpus humanum, 
 sed tamquam domum? non est itaque dubitandum, quoniam 
 haec facta sunt et stulta esse non possunt, ob aliquid significandum 
 esse facta fructum futuri saeculi ab ipso iam primordio 
 generis humani deo praescio in ipsis suis operibus misericorditer 
 praedicante, ut certo tempore semis suis siue per hominum 
 successiones siue per suum spiritum uel angelorum ministerium 
 reuelata atque conscripta et promittendis rebus futuris et 
 recognoscendis inpletis testimonium perhiberent: quod magis 
 magisque in consequentibus adparebit.

Uideamus ergo, quod isto opere suscepimus, non secundum 
 praefigurationem rerum futurarum, sed secundum rerum gestarum 
 non allegoricam, sed propriam significationem quemadmodum 
 haec accipi possint. et finxit deus, inquit, adhuc 
 de terra omnes bestias agri et omnia uolatilia caeli: 
 unde iam quod uisum est et quantum uisum est disseruimus.

 

 
 
 
 et adduxit ea omnia ad Adam, ut uideret, quid ea 
 uocaret. quomodo haec adduxerit deus ad Adam, ne carnaliter 
 sapiamus, adiuuare nos debet, quod de bipertito opere 
 diuinae prouidentiae in libro superiore tractauimus. neque 
 enim sicut indagant atque adigunt uenantes uel aucupantes 
 ad retia quaecumque animantia capiunt, ita hoc factum esse 
 credendum est aut uox aliqua iussionis de nube facta est 
 eis uerbis, quae rationales animae audientes intellegere atque 
 oboedire adsolent. non enim hoc acceperunt ut possint bestiae 
 uel aues; in suo tamen genere obtemperant deo, non rationali 
 uoluntatis arbitrio, sed sicut mouet ille omnia temporibus 
 oportunis, non ipse temporaliter motus, per angelica ministeria, 
 quae capiunt in uerbo eius quid quo tempore fieri debeat, et 
 illo non temporaliter moto mouentur ipsa temporaliter, ut in 
 his, quae sibi subiecta sunt, iussa eius efficiant, 
 
 
 Omnis enim anima uiua, non solum rationalis sicut in 
 hominibus, uerum etiam inrationalis, sicut in pecoribus et 
 uolatilibus et piscibus, uisis mouetur. sed anima rationalis 
 uoluntatis arbitrio uel consentit uisis uel non consentit; 
 inrationalis autem non habet hoc iudicium, pro suo tamen 
 genere atque natura uiso aliquo tacta propellitur. nec in 
 potestate ullius animae est, quae illi uisa ueniant siue in 
 sensus corporis siue in ipsum spiritum interius, quibus uisis 
 adpetitus moueatur cuiuslibet animantis. ac sic cum ea uisa 
 per angelorum oboedientiam desuper ministrantur, peruenit 
 iussio dei non solum ad homines nec solum ad aues et 
 pecora, uerum etiam ad ea, quae sub aquis latent — sicut

 

 
 
 
 ad cetum, qui gluttiuit Ionam — nec solum ad ista maiora, 
 uerum etiam ad uermiculum; nam et huic legimus diuinitus 
 iussum, ut radicem cucurbitae roderet, sub cuius umbraculo 
 propheta requieuerat. si enim homini donauit deus, sic eum 
 instituens, ut etiam carnem peccati portans possit non solum 
 pecora et iumenta suis usibus subdita nec tantum domesticas 
 aues, sed etiam libere uolitantes quaslibet etiam saeuas feras 
 et capere et mansuetas facere et eis mirabiliter imperare 
 potentia rationis, non corporis, cum earum adpetitus et dolores 
 captans paulatimque inlectando, premendo laxandoque moderans 
 agresti eas exuit consuetudine et tamquam humanis moribus 
 induit: quanto magis angeli hoc possunt, qui iussione dei in 
 ipsa eius, quam sempiterne intuentur, incommutabili ueritate 
 perspecta mouentes se per tempus et corpora sibi subdita 
 per tempus et locum agilitate mirabili et uisa, quibus moueatur, 
 et adpetitum carnalis indigentiae ualent efficere omni animae 
 uiuae, ut quo eam uenire opus est nesciens adducatur!

Iam ergo uideamus, ipsa mulieris formatio, quae mystice 
 etiam aedificatio dicta est, quemadmodum facta sit. natura 
 quippe mulieris creata est, quamuis ex uirili, quae iam erat, 
 non aliquo motu iam existentium naturarum. angeli autem 
 nullam omnino possunt creare naturam; solus enim unus 
 cuiuslibet naturae, seu magnae seu minimae, creator est deus, 
 id est ipsa trinitas, pater et filius et spiritus sanctus. aliter 
 ergo quaeritur, quemadmodum sit soporatus Adam costaque 
 eius sine ullo doloris sensu a corporis conpage detracta

 

 
 
 
 sit.haec enim fortasse dicantur potuisse per angelos fieri; formare 
 autem uel aedificare costam, ut mulier esset, usque adeo non 
 potuit nisi deus, a quo uniuersa natura subsistit, ut ne illud 
 quidem carnis subplementum in corpore uiri, quod in illius 
 costae successit locum, ab angelis factum esse crediderim 
 sicut nec ipsum hominem de terrae puluere: non quo nulla 
 sit angelorum opera, ut aliquid creetur, sed non ideo creatores 
 sunt. quia nec agricolas creatores segetum atque arborum 
 dicimus. non enim qui plantat, est aliquid neque qui 
 rigat, sed qui incrementum dat, deus. ad hoc incrementum 
 pertinet etiam in corpore humano, quod osse demto locus 
 carne subpletus est, illo scilicet opere dei, quo naturas substituit, 
 ut sint, quo ipsos quoque angelos creauit. 
 
 Opus itaque agricolae est, ut aquam ducat, cum rigat; non 
 autem opus eius est, ut aqua per decliuia prolabatur, sed 
 illius, qui omnia in mensura et numero et pondere disposuit. 
 item opus agricolae est, ut surculus auellatur ex arbore 
 terraeque mandetur; at non eius opus est, ut sucum inbibat 
 et germen emittat, ut aliud eius solo figat, quo radicem 
 stabiliat, aliud in auras promoueat, quo robur nutriat ramosque 
 diffundat, sed illius, qui dat incrementum. medicus etiam 
 aegro corpori alimentum adhibet et uulnerato medicamentum: 
 primum non de rebus, quas creauit, sed quas creatas opere 
 creatoris inuenit; deinde cibum uel potum praeparare potuit et 
 ministrare, emplastrum formare et medicamento inlitum

 

 
 
 
 adponere. num etiam ex his, quae adhibet, operari et creare 
 uires uel carnem potest? natura id agit interiore motu 
 nobisque occultissimo. cui tamen si deus subtrahat operationem 
 intimam, qua eam substituit et facit, continuo tamquam 
 extincta nulla remanebit. 
 
 
 Quapropter cum deus uniuersam creaturam suam bipertito 
 quodam modo opere prouidentiae, de quo in superiore libro 
 locuti sumus, et in naturalibus et in uoluntariis motibus 
 administret, creare naturam tam nullus angelus potest quam 
 nec se ipsum. uoluntas uero angelica oboedienter deo subdita 
 eiusque executa iussionem naturalibus motibus de rebus 
 subiectis tamquam materiem ministrare, ut secundum illas 
 principales in uerbo dei non creatas uel secundum illas in 
 primis sex dierum operibus causaliter creatas rationes aliquid 
 tempore creetur. more agricolandi uel medendi potest. quale 
 itaque ministerium deo exhibuerint angeli in illa mulieris 
 formatione, quis audeat adfirmare? certissime tamen dixerim 
 subplementum illud carnis in costae locum ipsiusque feminae 
 corpus et animam conformationemque membrorum, omnia 
 uiscera, sensus omnes et quidquid erat, quo illa et creatura 
 et homo et femina erat, nonnisi illo opere dei factum, quod 
 deus non per angelos, sed per semet ipsum. non operatus est 
 et dimisit, sed ita continuanter operatur, ut nec ullarum 
 aliarum rerum nec ipsorum angelorum natura subsistat, si 
 non operetur.

Sed quoniam carnem animatam atque sentientem, quantum 
 naturam rerum pro humano captu experiri potuimus, non 
 nouimus nasci, nisi aut ex istis tamquam materialibus elementis, 
 hoc est aqua et terra, aut ex fruticibus uel lignorum fructibus 
 uel etiam ex carnibus animalium, sicut innumerabilia genera 
 uermium siue reptilium, aut certe ex concubitu parentum, 
 nullam autem carnem natam scimus ex carne cuiuslibet animantis, 
 quae tam esset ei similis, ut sexu tantum discerneretur, 
 quaerimus in rebus creationis huius similitudinem, qua mulier 
 de uiri latere facta est, nec possumus inuenire, non ob aliud, 
 nisi quia homines quemadmodum operentur in hac terra 
 nouimus; quemadmodum autem angeli in hoc mundo quodammodo 
 agricolentur, non utique nouimus. nam profecto si remota 
 hominum industria fruticum genus naturae cursus operaretur, 
 nihil aliud nossemus quam ex terra nasci arbores et herbas 
 et ex earum seminibus, ab eis itidem in terram cadentibus, 
 numquid innotesceret nobis quid ualeret insertio, ut alterius 
 generis lignum radice propria poma portaret aliena et coalescente 
 unitate iam sua? haec per agricolarum opera didicimus, 
 cum ipsi creatores arborum nullo modo essent, sed naturae 
 cursum deo creanti suum quoddam officium ministeriumque 
 praeberent. nequaquam enim quidquam per eorum opera existeret, 
 si hoc in dei opere intima naturae ratio non haberet. 
 quid ergo mirum, si hominem ex osse hominis factam non 
 nouimus, quando creanti deo quemadmodum angeli seruiant

 

 

 
 
 
 ignoramus? qui nec arborem ex arboris surculo in robore 
 alieno factam nosse possemus, si et ista deo creanti quemadmodum 
 agricolae seruiant, similiter nesciremus. 
 
 Nullo modo tamen dubitamus et hominum et arborum 
 nonnisi deum esse creatorem fideliterque credimus factam 
 feminam ex uiro nullo interueniente concubitu, etiamsi forte 
 . costa hominis ministrata sit per angelos in opere creatoris: 
 sicut fideliter credimus etiam uirum factum ex femina nullo 
 interueniente concubitu, cum semen Abrahae dispositum est 
 per angelos in manu mediatoris. utrumque infidelibus 
 incredibile est; fidelibus autem cur ad rei gestae proprietatem 
 quod de Christo factum est et tantum ad figuratam significationem 
 quod de Eua scriptum est credibile uideatur? an 
 uero sine cuiusquam concubitu uir ex femina fieri potuit, 
 femina ex uiro non potuit? et uirginalis uterus unde uir 
 fieret habebat, uirile autem latus unde femina fieret non 
 habebat, cum hic dominus de famula nasceretur, ibi de seruo 
 famula formaretur? poterat et dominus de costa carnem suam 
 uel de aliquo membro uirginis creare; sed qui posset ostendere 
 in corpore suo hoc se iterum fecisse quod factum est, utilius 
 in matris corpore ostendit nihil pudendum esse quod castum est.

Quodsi quaeritur, quomodo se habeat causalis illa conditio, 
 in qua primum deus hominem fecit ad imaginem ac 
 similitudinem suam — ibi quippe et hoc dictum est: masculum 
 et feminam fecit eos — utrum iam illa ratio,. 
 ua m mundi primis operibus concreauit atque concreuit

 

 
 
 
 deus, id habebat, ut secundum eam iam necesse esset ex 
 uiri latere feminam fieri, an hoc tantum habebat, ut fieri 
 posset, ut autem ita fieri necesse esset, non ibi iam conditum, 
 sed in deo erat absconditum: si hoc ergo quaeritur, dicam 
 quid mihi uideatur sine adfirmandi temeritate; quod tamen 
 cum dixero, fortasse prudenter ista considerantes, quos iam 
 christiana fides inbuit, etiam si nunc primitus ista cognoscunt, 
 dubitandum non esse iudicabunt. 
 
 Omnis iste naturae usitatissimus cursus habet quasdam 
 naturales leges suas, secundum quas et spiritus uitae, qui 
 creatura est, habet quosdam adpetitus suos determinatos 
 quodammodo, quos etiam mala uoluntas non possit excedere, 
 et elementa mundi huius corporei habent definitam uim qualitatemque 
 suam, quid unumquodque ualeat uel non ualeat, 
 quid de quo fieri possit uel non possit. ex his uelut primordiis 
 rerum omnia, quae gignuntur, suo quaeque tempore exortus 
 processusque sumunt finesque et decessiones sui cuiusque 
 generis. unde fit, ut de grano tritici non nascatur faba uel 
 de faba triticum uel de pecore homo uel de homine pecus. 
 super hunc autem motum cursumque rerum naturalem potestas 
 creatoris habet apud se posse de his omnibus facere aliud, 
 quam eorum quasi seminales rationes habent, non tamen id, 
 quod non in eis posuit, ut de his fieri uel ab ipso possit. 
 neque enim potentia temeraria, sed sapientiae uirtute omnipotens 
 est; et hoc de unaquaque re in tempore suo facit, 
 quod ante in ea fecit, ut possit. alius ergo est rerum modus,

 

 
 
 
 quo illa herba sic germinat, illa sic, illa aetas parit, illa non 
 parit, homo loqui potest, pecus non potest. horum et talium 
 modorum rationes non tantum in deo sunt, sed ab illo etiam 
 rebus creatis inditae atque concretae. ut autem lignum de 
 terra excisum, aridum, perpolitum, sine radice ulla, sine 
 terra et aqua repente floreat et fructum gignat, ut per iuuentam 
 sterilis femina in senecta pariat, ut asina loquatur et si 
 quid eius modi est, dedit quidem naturis, quas creauit, ut 
 ex his et haec fieri possent — neque enim ex eis uel ipse 
 faceret, quod ex eis fieri non posse ipse praefigeret, quoniam 
 se ipso non est nec ipse potentior — uerum tamen alio modo 
 dedit, ut non haec haberent in motu naturali, sed in eo, quo 
 ita creata essent, ut eorum natura uoluntati potentiori amplius 
 subiaceret.

Habet ergo deus in se ipso absconditas quorundam 
 factorum causas, quas rebus conditis non inseruit, easque 
 inplet non illo opere prouidentiae, quo naturas substituit, ut 
 sint, sed illo, quo eas administrat, ut uoluerit, quas, ut 
 uoluit, condidit. ibi est et gratia, per quam salui fiunt peccatores. 
 nam quod adtinet ad naturam iniqua sua uoluntate 
 deprauatam, recursum per semet ipsam non habet, sed per 
 dei gratiam, qua adiuuatur et instauratur. neque enim desperandi 
 sunt homines in illa sententia, in qua scriptum est: 
 omnes, qui ambulant in ea, non reuertentur. dictum 
 est enim secundum pondus iniquitatis suae, ut, quod reuertitur 
 qui reuertetur, non sibi tribuat, sed gratiae dei, non ex operibus, 
 ne forte extollatur.

 

 
 
 
 
 Propterea mysterium gratiae huius apostolus absconditum 
 dixit non in mundo, in quo sunt absconditae causales rationes 
 omnium rerum naturaliter oriturarum, sicut absconditus erat 
 Leui in lumbis Abrahae, quando et ipse decimatus est, sed 
 in deo, qui uniuersa creauit. quamobrem omnia, etiam quae 
 ad hanc gratiam significandam non naturali motu rerum, sed 
 mirabiliter facta sunt, eorum etiam causae in deo absconditae 
 fuerunt: quorum si unum erat, quod ita mulier facta est 
 de latere uiri, et hoc dormientis, quae per ipsum firma facta 
 est, tamquam eius osse firmata, ille autem propter ipsam 
 infirmus, quia in locum costae non costa sed caro subpleta 
 est, non habuit hoc prima rerum conditio, quando sexto die 
 dictum est: masculum et feminam fecit eos, ut femina 
 omnino sic fieret, sed tantum hoc habuit, quia et sic fieri 
 posset, ne contra causas, quas uoluntate instituit, mutabili 
 uoluntate aliquid faceret. quid autem fieret, ut omnino aliud 
 futurum non esset, absconditum erat in deo, qui uniuersa creauit. 
 
 Sed quoniam sic dixit absconditum, ut innotesceret principibus 
 et potestatibus in caelestibus per ecclesiam multiformis 
 sapientia dei, probabiliter creditur, sicut illud semen, 
 cui promissum est, dispositum est per angelos in manu 
 mediatoris, sic omnia, quae ad ipsius seminis aduentum uel 
 praenuntiandum uel adnuntiandum in rerum natura praeter 
 usitatum naturae cursum mirabiliter facta sunt, ministrantibus 
 angelis esse facta, ut tamen ubique creator uel reparator 
 creaturarum non sit, nisi qui plantatore et rigatore quolibet 
 solus incrementum dat deus.

Ac per hoc etiam illa extasis, quam deus inmisit in 
 Adam, ut soporatus obdormiret, recte intellegitur ad hoc 
 inmissa, ut et ipsius mens per extasin particeps fieret tamquam 
 angelicae curiae et intrans in sanctuarium dei intellegeret 
 in nouissima. denique euigilans tamquam prophetia 
 plenus, cum ad se adductam mulierem suam uideret, eructuauit 
 continuo, quod magnum sacramentum commendat apostolus: 
 hoc nunc os ex ossibus meis et caro de carne mea. 
 haec uocabitur mulier, quoniam de uiro suo sumta 
 est . et propter hoc relinquet homo patrem suum et 
 matrem et adhaerebit uxori suae, et erunt duo in 
 carne una. quae uerba cum primi hominis fuisse scriptura 
 ipsa testetur, dominus tamen in euangelio deum dixisse declarauit; 
 ait enim: non legistis, quia qui fecit ab initio 
 masculum et feminam fecit eos? et dixit: propter hoc 
 dimittet homo patrem et matrem et adhaerebit uxor.i 
 suae, et erunt duo in carne una, ut hinc intellegeremus 
 per extasin, quae praecesserat in Adam, hoc eum diuinitus 
 tamquam prophetam dicere potuisse. sed iam iste huius libri 
 terminus placet, ut ea, quae sequuntur, ab alio exordio 
 renouent intentionem legentium.

Iam quidem ordo ipse uidetur exposcere, ut de peccato 
 primi hominis disseramus; sed quia de carne mulieris, quemadmodum 
 facta sit, scriptura narrauit, tacuit autem de 
 anima, multo magis nos fecit intentos, ut de hoc diligentius 
 inquiramus, quonam modo refelli possint siue non possint, 
 qui credunt animam de anima hominis sicut de carne carnem 
 fieri a parentibus in filios utriusque rei transfusis seminibus. 
 hinc enim primitus ad hoc mouentur, ut dicant, quod unam 
 animam deus fecerit, quam sufflauit in faciem hominis, quem 
 de puluere finxerat, ut ex illa iam ceterae crearentur animae 
 hominum sicut ex illius carne omnis etiam caro hominum, 
 quoniam primo Adam formatus est, deinde Eua. et ille quidem 
 unde habuerit corpus, unde animam, dictum est: corpus 
 uidelicet puluerem terrae, animam uero flatum dei; at illa de 
 illius latere cum facta dicatur, non dicitur quod eam deus 
 flando similiter animauerit, tamquam utrumque de illo ductum 
 sit, qui iam fuerat animatus. aut enim taceri oportuit, inquiunt, 
 etiam de anima uiri, ut eam, sicut possemus, datam diuinitus 
 uel intellegeremus uel certe crederemus, aut, si hoc propterea 
 scriptura non tacuit, ne animam quoque sicut hominis carnem 
 de terra factam esse putaremus, debuit et de mulieris anima 
 non taceri, ne putaretur ex traduce, si hoc uerum non est. 
 quapropter ideo tacitum est, inquiunt, quod in eius faciem 
 flauerit deus, quia illud est uerum, quod et anima ex homine 
 propagata est.

 
 
 
 
 Huic suspicioni facile occurritur. si enim propterea putant 
 animam mulieris ex anima uiri factam, quia non scriptum 
 est, quod in mulieris faciem flauerit deus, cur credunt ex 
 uiro animatam feminam, quando ne id quidem scriptum est? 
 unde, si deus omnes animas hominum nascentium sicut 
 primam facit, propterea scriptura de aliis tacuit quoniam 
 posset, quod in una factum commemoratum est, etiam de 
 ceteris prudenter intellegi. itaque si oportuit nos per hanc 
 scripturam de hac re aliquid admoneri, magis, si aliquid 
 aliud fiebat in femina, quod in uiro factum non erat, ut ex 
 carne animata eius anima duceretur, non sicut uiri eius 
 aliunde corpus, aliunde anima; hoc ipsum, quod alio modo 
 fiebat, scriptura potius tacere non debuit, ne hoc itidem 
 factum putaremus, quod iam de illo didiceramus. proinde 
 quia non dixit ex anima uiri animam factam esse mulieris, 
 conuenientius creditur eo ipso nos admonere uoluisse nihil hic 
 aliud putare, quam de uiri anima noueramus, id est similiter 
 datam esse mulieri, cum praesertim esset euidentissimae 
 occasionis locus, ut, si non tunc, quando formata est, postea 
 certe diceretur, ubi ait Adam: hoc nunc os ex ossibus 
 meis et caro de carne mea. quanto enim carius amantiusque 
 diceret: et anima de anima mea! non tamen hinc tam magna 
 quaestio iam soluta est, ut unum horum manifestum certumque 
 teneamus.

Quamobrem primo uidendum est, utrum sancta scriptura 
 libri huius, ab eius exordio pertractata, hinc nos dubitare

 

 
 
 
 permittat: tum recte fortasse requiremus, aut quaenam sententia 
 potius eligenda sit aut in rei huius incerto quem 
 modum tenere debeamus. certe enim sexto die fecit deus 
 hominem ad imaginem suam; ubi etiam dictum est: 
 masculum et feminam fecit eos. quorum illud superius, 
 ubi imago dei commemorata est, secundum animam, hoc 
 autem, ubi sexus differentia, secundum carnem accipiebamus. 
 et quoniam tot ac tanta testimonia, quae ibi considerata 
 atque tractata sunt, nos non sinebant eodem ipso sexto die 
 etiam formatum de limo hominem mulieremque de latere 
 eius accipere, sed hoc postea factum esse post illa primitus 
 opera dei, in quibus creauit omnia simul, quaesiuimus. quid 
 de hominis anima crederemus, discussisque omnibus disceptationis 
 nostrae partibus illud credibilius uel tolerabilius dici 
 uisum est. quod ipsa hominis anima in illis operibus facta 
 est, corporis uero eius in mundo corporeo tamquam in semine 
 ratio, ne cogeremur contra uerba scripturae aut sexto die 
 totum factum dicere, id est et de limo uirum et de eius 
 latere feminam, aut in illis sex dierum operibus nullo modo 
 factum esse hominem, aut corporis humani causalem rationem 
 tantummodo factam, animae autem nullam, cum potius 
 secundum ipsam sit homo ad imaginem dei; aut certe etsi 
 non contra uerba scripturae aperte posita, tamen dure atque 
 intolerabiliter diceremus uel in ea creatura spiritali, quae ad 
 hoc tantummodo creata esset, factam fuisse animae humanae 
 rationem, cum ipsa creatura, in qua ista ratio facta diceretur,

 

 
 
 
 non commemoraretur in operibus dei, uel in aliqua creatura, 
 quae in illis commemoraretur operibus, factam rationem animae - uelut 
 in hominibus, qui iam sunt, facta ratio latet generandorum 
 filiorum — ac sic eam uel angelorum filiam uel, quod 
 est intolerabilius, alicuius elementi corporei crederemus.

Sed nunc, si ob hoc mulier non de uiro, sed similiter 
 ut ille a deo factam animam adseritur accepisse, quia singulas 
 singulis deus facit, non erat facta in illis primis operibus 
 anima feminae; aut si generalis omnium animarum ratio facta 
 fuerat, sicut in hominibus ratio gignendi, reditur ad illud 
 durum ac molestum, ut uel angelorum uel, quod indignissimum 
 est, caeli corporei uel alicuius etiam inferioris elementi filias 
 animas hominum esse dicamus. ac per hoc uidendum est, 
 etsi latet, quid uerum sit, quid saltem tolerabilius dici possit: 
 utrum hoc, quod modo dixi, an in illis primis dei operibus 
 unam animam primi hominis factam, de cuius propagine 
 omnes hominum animae crearentur, an nouas subinde animas 
 fieri, quarum nulla uel ratio facta praecesserit in primis illis 
 sex dierum operibus dei. horum autem trium duo priora non 
 repugnant primis illis conditionibus, ubi simul omnia creata 
 sunt. siue enim in aliqua creatura tamquam in parente ratio 
 animae facta sit, ut omnes animae ab illa generentur, a deo 
 autem creentur, quando singulis hominibus dantur, sicut a 
 parentibus hominibus corpora, siue non ratio animae uelut in 
 parente ratio prolis, sed ipsa omnino, cum factus est dies, 
 facta sit anima, sicut ipse dies, sicut caelum et terra et caeli 
 lumina, congruenter dictum est: fecit deus hominem ad 
 imaginem suam. 
 
 Hoc uero tertium quomodo non repugnet ei sententiae, qua

 
 
 
 et sexto die factus accipitur homo ad imaginem dei et post 
 diem septimum uisibiliter creatus, non tam facile uideri 
 potest. nouas quippe animas fieri, quae neque ipsae neque 
 ratio earum tamquam in parente prolis sexto illo die facta 
 sit cum his operibus, a quibus consummatis et inchoatis deus 
 in die septimo requieuit, si dixerimus, cauendum est, ne 
 frustra tam diligenter scriptura commendet sex diebus consummasse 
 deum omnia opera sua, quae fecit bona ualde, si 
 aliquas adhuc naturas fuerat creaturus, quas nec ipsas nec 
 earum ibi rationes causaliter fecerit, nisi intellegatur rationem 
 quidem singillatim faciendarum animarum nascentibus quibusque 
 dandarum in se ipso habere, non in creatura aliqua condidisse, 
 sed, quia non alterius generis creatura est anima quam illius, 
 secundum quam sexto die factus est homo ad imaginem dei, 
 non recte dici deum ea facere nunc, quae tunc non consummauit. 
 iam enim tunc animam fecerat, quales et nunc facit; 
 et ideo non aliquod nouum creaturae genus nunc facit, quod 
 tunc in suis consummatis operibus non creauit, nec contra 
 illas causales rationes rerum futurarum, quas uniuersitati tunc 
 indidit, haec eius operatio est, sed potius secundum ipsas, 
 quandoquidem corporibus humanis, quorum ex illis primis 
 operibus propagatio continuata successione protenditur, tales 
 congruit animas inseri, quales nunc facit atque inserit. 
 
 Quapropter nihil iam timentes, ne contra uerba libri huius, 
 quae de prima illa sex dierum conditione conscripta sunt, 
 quaelibet harum trium sententiarum probabilitas uicerit, sentire 
 uideamur, suscipiamus diligentiorem quaestionis huius 
 pertractationem, quantum adiuuat deus, ne forte fieri possit,

 
 
 
 ut, si non liquidam, de qua dubitari ultra non debeat, tam 
 certe acceptabilem de hac re sententiam nanciscamur, ut eam 
 tenere, donec certum aliquid elucescat, non sit absurdum. 
 quodsi ne hoc quidem potuerimus, documentorum momentis 
 undique pariterque nutantibus saltem non uidebitur nostra 
 dubitatio laborem deuitasse quaerendi, sed adfirmandi temeritatem, 
 ut me, si quis recte iam certus est, docere dignetur, 
 si quem uero nec diuini eloquii nec perspicuae rationis auctoritas, 
 sed sua praesumtio certum fecerat, dubitare mecum non 
 dedignetur.

Ac primum illud firmissime teneamus animae naturam 
 nec in naturam corporis conuerti, ut quae iam fuit anima, 
 fiat corpus, nec in naturam animae inrationalis, ut quae fuit 
 anima hominis, fiat pecoris, nec in naturam dei, ut quae fuit 
 anima, fiat quod est deus, atque ita uicissim nec corpus nec 
 animam inrationalem nec substantiam, qua deus est, conuerti 
 et fieri animam humanam. illud etiam non minus certum esse 
 debet animam non esse nisi creaturam dei. quapropter, si neque 
 de corpore neque de anima inrationali neque de se ipso 
 deus animam fecit hominis, restat, ut aut de nihilo eam faciat 
 aut de aliqua spiritali, tamen rationali creatura. sed de nihilo 
 fieri aliquid consummatis operibus, quibus creauit omnia simul, 
 uiolentum est uelle monstrare et, utrum perspicuis documentis 
 obtineri possit, ignoro. nec exigendum est a nobis, quod uel 
 conprehendere homo non ualet uel, si iam ualet, mirum, si 
 persuadere cuiquam potest, nisi tali, qui etiam nullo homine 
 docere conante potest etiam ipse tale aliquid intellegere.

 
 
 
 tutius est igitur de huius modi rebus non humanis agere coniecturis, 
 sed diuina testimonia perscrutari.

Quod ergo ex angelis tamquam parentibus deus creet 
 animas, nulla mihi de canonicis libris occurrit auctoritas. 
 multo minus itaque ex mundi corporeis elementis; nisi forte 
 illud mouet, quod apud Ezechielem prophetam, cum demonstratur 
 resurrectio mortuorum, redintegratis corporibus ex 
 quattuor uentis caeli aduocatur spiritus, quo perflante uiuificantur, 
 ut surgant. sic enim scriptum est: et dixit mihi 
 dominus: propheta super spiritum, propheta, fili hominis, 
 et dic ad spiritum: haec dicit dominus: a 
 quattuor partibus uentorum caeli ueni et inspira 
 in mortuos hos, et uiuant. et prophetaui, sicut praecepit 
 mihi dominus, et introiuit spiritus uitae in eos, 
 et reuixerunt et steterunt super pedes suos, congregatio 
 multa ualde. ubi mihi uidetur prophetice significatum 
 non ex illo tantum campo, ubi res ipsa demonstrabatur, sed 
 ex toto orbe terrarum resurrecturos homines, et hoc per 
 flatum quattuor mundi partium fuisse figuratum. neque enim 
 etiam flatus ille ex corpore domini substantia erat spiritus 
 sancti, quando sufflauit et ait: accipite spiritum sanctum, 
 sed utique significatum est sic etiam ab ipso procedere spiritum 
 sanctum, quomodo ab eius corpore flatus ipse processit. 
 sed quia mundus non ita deo coaptatur ad unitatem personae, 
 sicut caro illa uerbo eius unigenito filio, non possumus dicere 
 ita esse animam de substantia dei, quemadmodum flatus ille 
 a quattuor uentis de natura mundi factus est; sed tamen

 

 
 
 
 aliud eum fuisse, aliud significasse puto, quod exemplo flatus 
 ,<x corpore domini procedentis recte intellegi potest, etiamsi 
 Ezechiel propheta illo loco non resurrectionem carnis, qualis 
 proprie futura est, sed inopinatam desperati populi reparationem 
 per spiritum domini, qui repleuit orbem terrarum, figurata 
 reuelatione praeuidit.

Illud ergo iam uideamus, cuinam potius sententiae diuina 
 testimonia suffragentur: eine, qua dicitur unam animam deum 
 fecisse et dedisse primo homini, unde ceteras faceret, sicut 
 ex eius corpore cetera hominum corpora, an ei, qua dicitur 
 singulas singulis facere, sicut illi unam, non ex illa ceteras. 
 illud enim, quod per Esaiam dicit: omnem flatum ego 
 feci, cum hoc eum de anima dicere quae sequuntur satis 
 ostendant, ad utrumque accipi potest. nam siue ex una primi 
 hominis anima siue ex aliquo suo secreto omnes procul dubio 
 animas ipse facit. 
 
 Et illud, quod scriptum est: qui finxit singillatim 
 corda eorum, si nomine cordium uoluerimus animas intellegere, 
 neque hoc repugnat cuiquam duorum, de quibus nunc 
 ambigimus. siue enim ex una illa, quam flauit in faciem 
 primi hominis, ipse utique singulas fingit, sicut etiam corpora, 
 siue singulas uel fingat et mittat uel in eis ipsis, quibus 
 miserit, eas fingat, quamquam hoc non mihi uideatur dictum, 
 nisi ex eo, quod per gratiam nostrae animae ad imaginem 
 dei renouatione formantur. unde dicit apostolus: gratia 
 enim salui facti estis per fidem et hoc non ex uobis, 
 sed dei donum est; non ex operibus, ne forte quis

 

 
 
 
 extollatur. ipsius enim sumus figmentum creati in 
 Christo Iesu in operibus bonis. non enim per hanc gratiam 
 fidei corpora nostra creata uel ficta possumus intellegere, . 
 sed sicut in psalmo dictum est: cor mundum crea in me, 
 deus. 
 
 
 Hinc esse etiam illud puto: qui finxit spiritum hominis 
 in ipso; tamquam aliud sit factam animam mittere, aliud in 
 ipso homine facere, id est reficere ac renouare. sed etiam 
 hoc si non de gratia, in qua renouamur, sed de natura, in 
 qua nascimur, intellegamus, ad utramque sententiam duci 
 potest, quia uel ex una illa primi hominis tamquam semen 
 animae adtractum ipse fingit in homine, ut uiuificet corpus, 
 siue spiritum uitae non ex illa propagine, sed aliunde corpori 
 infusum ipse itidem fingit per mortales sensus carnis, ut fiat 
 homo in animam uiuam.

Illud sane de libro Sapientiae, ubi ait: sortitus sum 
 animam bonam et, cum essem magis bonus, ueni ad 
 corpus incoinquinatum, diligentiorem considerationem 
 flagitat. magis enim uidetur adtestari opinioni, qua non ex 
 una propagari, sed desuper animae uenire creduntur ad corpora. 
 uerum tamen quid est: sortitus sum animam bonam? 
 quasi aut in illo animarum fonte, si ullus est, aliae sint 
 animae bonae, aliae non bonae, quae sorte quadam exeunt, 
 quaenam cui homini tribuatur, aut alias deus ad horam conceptorum 
 uel nascentium faciat bonas, alias non bonas, quarum 
 quisque habeat sorte, quae acciderit. mirum, si hoc eos saltem 
 adiuuat, qui credunt animas alibi factas singillatim mitti a

 

 
 
 
 deo singulis quibusque corporibus hominum, ac non illos potius, 
 qui pro meritis operum, quae ante corpus egerunt, in 
 corpora mitti animas dicunt. secundum quid enim aliae bonae, 
 aliae non bonae uenire ad corpora possunt putari nisi secundum 
 opera sua? neque enim secundum naturam, in qua fiunt 
 ab illo, qui omnes naturas bonas facit. sed absit, ut contradicamus 
 apostolo, qui dicit nondum natos nihil egisse boni 
 aut mali, unde confirmat non potuisse se ex operibus dici, 
 sed ex uocante: maior seruiet minori, cum de geminis 
 ageret adhuc in Rebeccae utero constitutis. sequestremus ergo . 
 paululum hoc de libro Sapientiae testimonium; neque enim 
 neglegendi sunt, seu errent seu uerum sapiant, qui hoc specialiter 
 et singulariter de anima illa dictum putant mediatoris 
 dei et hominum hominis Christi Iesu. quod, si necesse fuerit, 
 quale sit postea considerabimus, ut, si Christo conuenire non 
 potuerit, quaeramus, quemadmodum id accipere debeamus, ne 
 contra apostolicam fidem ueniamus putantes habere animas 
 aliqua merita operum suorum, priusquam incipiant in corporibus 
 uiuere.

Nunc illud uideamus quemadmodum dictum sit: auferes 
 spiritum eorum, et deficient et in puluerem suum 
 conuertentur. emittes spiritum tuum, et creabuntur; 
 et innouabis faciem terrae. pro illis enim, qui arbitrantur 
 animas ex parentibus sicut corpora creari, hoc uidetur sonare, 
 cum sic intellegitur, ut spiritum eorum propterea dixerit, quod 
 eum homines ex hominibus acceperint: qui cum mortui fuerint, 
 non eis poterit ab hominibus reddi, ut resurgant, quia non rursus 
 quemadmodum, quando nati sunt, a parentibus ducitur, sed deus

 

 
 
 
 eum reddet, qui resuscitat mortuos. ae per hoc eundem spiritum 
 dixit eorum, cum moriuntur, dei autem, cum resurgunt. 
 quod possunt illi, qui non ex parentibus, sed deo mittente 
 animas uenire adserunt, pro sua opinione sic intellegere, ut 
 eorum dixerit spiritum, cum moriuntur, quia in eis erat et 
 ab eis exit, dei autem, cum resurgunt, quod ab ipso mittitur, 
 ab ipso redditur. proinde etiam hoc testimonium neutri eorum 
 aduersatur. 
 
 Ego uero arbitror melius intellegi hoc dictum de gratia dei, 
 qua interius renouamur. omnium enim superborum secundum 
 terrenum hominem uiuentium et de sua uanitate praesumentium 
 quodammodo aufertur spiritus proprius, cum exuunt se 
 ueterem hominem et infirmantur, ut perficiantur expulsa superbia, 
 dicentes domino per humilem confessionem: memento, 
 quia puluis sumus, quibus dictum erat: quid superbit 
 terra et cinis? per oculum quippe fidei contuentes dei 
 iustitiam, ut non uelint constituere suam, semet ipsos despiciunt, 
 sicut Iob dicit, et distabescunt et aestimant se terram 
 et cinerem; hoc est enim: et in puluerem suum conuertentur. 
 accepto autem spiritu dei dicunt: uiuo autem iam 
 non ego, uiuit autem in me Christus. sic innouatur 
 facies terrae per noui testamenti gratiam numerositate sane. 
 torum.

Illud etiam, quod apud Ecclesiasten scriptum est: et 
 conuertatur puluis in terram, sicut fuit, et spiritus 
 reuertatur ad deum, qui dedit eum, neutri sententiae

 

 

 

 
 
 
 contra alteram suffragatur, sed inter utramque consistit. cum 
 enim isti dixerint hinc probari non a parentibus, sed a deo 
 animam dari, quod conuerso puluere in terram suam, id est 
 carne, quae de puluere facta est, reuerteretur spiritus ad 
 deum, qui dedit illum, respondent illi: utique ita est. redit 
 enim spiritus ad deum, qui eum dedit homini primo, quando 
 in eius faciem sufflauit conuerso puluere, id est humano corpore, 
 in terram suam, unde primitus factum est. neque enim 
 ad parentes erat spiritus rediturus, quamuis inde sit creatus 
 ex illo uno, qui homini primo datus est, sicut nec ipsa caro 
 post mortem ad parentes reuertitur, a quibus eam constat 
 certe esse propagatam. quemadmodum ergo caro non redit 
 ad homines, ex quibus creata est, sed ad terram, unde primo 
 homini formata est, ita et spiritus non redit ad homines, a 
 quibus transfusus est, sed ad deum, a quo primae illi carni 
 datus est. 
 
 Quo testimonio sane satis admonemur ex nihilo deum fecisse 
 animam, quam primo homini dedit, non ex aliqua iam facta 
 creatura sicut corpus ex terra; et ideo, cum redit, non habet. 
 quo redeat, nisi ad auctorem, qui eam dedit, non ad eam 
 creaturam, ex qua facta est, sicut corpus ad terram. nulla est 
 enim creatura, ex qua facta est, quia ex nihilo facta est, ac 
 per hoc ad factorem redit, quae redit, a quo ex nihilo facta 
 est. non enim omnes redeunt, quoniam sunt, de quibus dicitur: 
 spiritus ambulans et non reuertens. ,

Quocirca difficile est quidem omnia de hac re

 

 
 
 
 scripturarum sanctarum testimonia conligere: quod etsi fieri possit, 
 ut non solum commemorentur sed etiam pertractentur, in 
 magnam sermonis longitudinem pergunt; sed tamen, nisi aliquid 
 tam certum proferatur, quam certa proferuntur, quibus 
 ostenditur, quod deus animam fecerit uel quod eam primo 
 homini dederit, quonam modo per diuini eloquii testimonium 
 ista quaestio soluatur ignoro. si enim scriptum esset, quod 
 similiter sufflauerit deus in faciem formatae mulieris et facta 
 fuerit in animam uiuam, iam quidem plurimum lucis accederet, 
 qua cuique formatae carni hominis non ex parentibus dari 
 animam crederemus, adhuc tamen expectaretur, quid proprie 
 teneretur in prole, qui nobis modus usitatus est hominis ex 
 homine. prima uero mulier aliter facta est, et ideo adhuc dici 
 posset animam propterea non ex Adam diuinitus Euae datam, 
 quia non ex illo tamquam proles orta est. si autem homini, 
 qui primus ex illis natus est, commemoraret scriptura non ex 
 parentibus ductam, sed desuper animam datam, illud iam in 
 ceteris etiam tacente scriptura oporteret intellegi.

Nunc itaque et illud consideremus, utrum neutram 
 confirmet sententiam, sed utrique possit adcommodari, quod 
 scriptum est: per unum hominem peccatum in hunc 
 mundum intrauit et per peccatum mors, et ita in 
 omnes homines pertransiit, in quo omnes peccauerunt; 
 et paulo post: sicut per unius delictum in omnes homines 
 in condemnationem, ita et per unius iustificationem 
 in omnes homines ad iustificationem uitae. 
 sicut enim per inoboedientiam unius hominis

 

 

 
 
 
 peccatores constituti sunt multi, ita et per unius oboedientiam 
 iusti constituentur multi. ex his enim uerbis 
 apostoli qui defendunt animarum propaginem sententiam suam 
 sic adstruere moliuntur: si secundum solam carnem, inquiunt, 
 potest intellegi peccatum uel peccator, non cogimur in his 
 uerbis ex parentibus animam credere; si autem quamuis per 
 inlecebram carnis non tamen peccat nisi anima, quomodo 
 accipiendum est, quod dictum est : in quo omnes peccauerunt, 
 si non ex Adam etiam anima sicut caro propagata 
 est? aut quomodo per illius inoboedientiam peccatores 
 constituti sunt, si tantum secundum carnem in illo, non 
 etiam secundum animam fuerunt? 
 
 Cauendum est enim, ne uel deus uideatur auctor esse 
 peccati, si dat animam carni, in qua eam peccare necesse sit, 
 uel possit esse anima praeter ipsius Christi, cui liberandae a 
 peccato non sit christiana gratia necessaria, quia non peccauit 
 in Adam, si omnes in eo peccasse secundum carnem tantum, 
 quae de illo creata est, non etiam secundum animam dictum 
 est: quod usque adeo contrarium est ecclesiasticae fidei, ut 
 parentes ad percipiendam gratiam sancti baptismi etiam cum 
 paruulis atque infantibus currant, in quibus si hoc uinculum 
 peccati soluitur, quod tantummodo carnis, non etiam quod 
 animae est, merito quaeritur, quid eis obesset, si in illa aetate 
 de corpore sine baptismo exirent. si enim per hoc sacramentum 
 corpori eorum consulitur, non et animae, deberent et mortui 
 baptizari; at cum uideamus hoc uniuersaliter ecclesiam retinere, 
 ut cum uiuentibus curratur et uiuentibus succurratur, 
 ne, cum mortui fuerint, nihil fieri possit quod prosit, non 
 uidemus, quid aliud possit intellegi, nisi unumquemque

 
 
 
 paruulum non esse nisi Adam et corpore et anima et ideo illi 
 Christi gratiam necessariam. aetas quippe illa in se ipsa nihil 
 egit uel boni uel mali; proinde ibi anima innocentissima est, 
 si ex Adam propagata non est. unde quomodo possit iuste 
 ire in condemnationem, si de corpore sine baptismo exierit, 
 quisquis istam sententiam de anima tenens potuerit demonstrare 
 mirandus est.

Uerissime quippe ac ueracissime scriptum est: caro 
 concupiscit aduersus spiritum et spiritus aduersus 
 carnem; sed tamen carnem sine anima concupiscere nihil 
 posse puto quod omnis doctus indoctusque non dubitet. ac 
 per hoc ipsius concupiscentiae carnalis causa non est in anima 
 sola, sed multo minus est in carne sola. ex utroque enim 
 fit: ex anima scilicet, quod sine illa delectatio nulla sentitur, 
 ex carne autem, quod sine illa carnalis delectatio non sentitur. 
 carnem itaque concupiscentem aduersus spiritum dicit apostolus 
 carnalem procul dubio delectationem, quam de carne 
 et cum carne spiritus habet aduersus delectationem, quam 
 solus habet. solus quippe habet, ni fallor, illud desiderium 
 non cum carnis uoluptate uel carnalium rerum cupiditate 
 conmixtum, quo desiderat et deficit anima in atria domini; 
 solus habet etiam illud, de quo ei dicitur: concupisti 
 sapientiam: serua mandatum, et dominus praebebit 
 illam tibi. nam cum spiritus imperat membris corporis, ut 
 huic desiderio seruiant, quo solus accenditur, uelut cum

 

 
 
 
 adsumitur codex, cum aliquid scribitur, legitur, disputatur, auditur, 
 cum denique panis frangitur esurienti et cetera humanitatis 
 ac misericordiae praestantur officia, oboedientiam caro 
 exhibet, non concupiscentiam mouet. his atque huius modi 
 bonis desideriis, quibus sola anima concupiscit, cum aduersatur 
 aliquid, quod eandem animam secundum carnem delectat, 
 tunc dicitur caro concupiscere aduersus spiritum et spiritus 
 aduersus carnem. 
 
 Sic enim dicta est caro in eo, quod secundum ipsam facit 
 anima, cum ait: caro concupiscit, quemadmodum dictum 
 est: auris audit et oculus uidet, quis enim nescit, quod anima 
 potius et per aurem audiat et per oculum uideat? ita loquimur 
 et cum dicimus; manus tua subuenit homini, cum aliquid 
 porrecta manu datur, quo cuiquam subueniatur. quodsi de 
 ipso etiam fidei oculo, ad quem pertinet credere, quae per 
 carnem non uidentur, dictum est: uidebit omnis caro 
 salutare dei, non utique nisi de anima, qua uiuit caro, cum 
 etiam per ipsam carnem nostram Christum pie uidere, id est 
 formam, qua indutus est propter nos, non pertineat ad con-r 
 cupiscentiam, sed ad ministerium carnis, ne forte aliquis ita 
 uelit accipere, quod dictum est: uidebit omnis caro salutare 
 dei: quanto congruentius dicitur caro concupiscere, 
 quando anima non solum carni animalem uitam praebet, 
 uerum etiam secundum ipsam carnem aliquid concupiscit, 
 quod in potestate non est, ne concupiscat, quamdiu inest 
 peccatum in membris, id est uiolenta quaedam carnis inlecebra 
 in corpore mortis huius, ueniens de uindicta illius peccati, 
 unde propaginem ducimus, secundum quam omnes ante gratiam 
 filii sunt irae. contra quod peccatum militant sub gratia

 

 
 
 
 constituti, non ut non sit in eorum corpore, quamdiu ita mortale 
 est, ut et mortuum iure dicatur, sed ut non regnet. non 
 autem regnat, cum desideriis eius, id est his, quae secundum 
 carnem contra spiritum concupiscuntur, non oboeditur. proinde 
 apostolus numquid ait: non sit peccatum in uestro mortali 
 corpore — sciebat quippe inesse peccati delectationem, quam 
 peccatum uocat, deprauata scilicet ex prima transgressione 
 natura - sed, non, inquit, regnet peccatum in uestro 
 mortali corpore ad oboediendum desideriis eius, nec 
 exhibeatis membra uestra arma iniquitatis peccato?

Secundum hanc sententiam nec rem absurdissimam 
 dicimus, quod caro sine anima concupiscat, nec Manichaeis 
 consentimus, qui cum uiderent non posse carnem sine anima 
 concupiscere aliam quandam animam suam ex alia natura deo 
 contraria carnem habere putauerunt, unde concupiscat aduersus 
 spiritum. nec alicui animae non esse necessariam Christi 
 gratiam dicere cogimur, cum dicitur nobis: quid meruit anima 
 infantis, unde illi perniciosum sit non percepto christiani baptismi 
 sacramento exire de corpore, si nec proprium aliquod 
 peccatum commisit nec ex illa est, quae in Adam prima 
 peccauit? 
 
 Non enim de pueris grandiusculis agimus, quibus quidem 
 peccatum proprium nolunt adtribuere quidam nisi ab anni 
 quarti decimi articulo, cum pubescere coeperint. quod merito 
 crederemus, si nulla essent peccata, nisi quae membris genitalibus 
 admittuntur. quis uero audeat adfirmare furta, mendacia, 
 periuria non esse peccata, nisi qui -talia uult inpune 
 committere? at his plena est puerilis aetas, quamuis in eis

 

 
 
 
 non ita ut in maioribus punienda uideantur, quod sperentur 
 annis accedentibus, quibus ratio conualescat, posse praecepta 
 salutaria Melius intellegere eisque libentius oboedire. sed nunc 
 de pueris non agimus, quorum carnalem ac puerilem uoluntatem 
 uel corporis uel animi si ueritas et aequitas obpugnauerit, 
 quibus possunt uiribus dictorum atque factorum repugnant. pro 
 qua? nisi pro falsitate et iniquitate, quae suffragan uidebitur 
 eis uel ad percipienda, quae alliciunt, uel ad uitanda, quae 
 offendunt. de infantibus loquimur, non quia nascuntur plerumque 
 de adulteris; neque enim in prauis moribus naturae dona 
 culpanda sunt, aut propterea non debuerunt germinare frumenta, 
 quod ea seuit furantis manus. aut uero ipsis parentibus 
 obfutura sit iniquitas sua, si se ad deum conuertendo correxerint? 
 quanto minus filiis, si recte uixerint!\'

Sed illa aetas uehementem quaestionem monet, cuius 
 anima, cum peccatum nullum habeat de proprio uoluntatis 
 arbitrio, quaeritur quomodo possit iustificari per illius unius 
 hominis oboedientiam, si per alterius unius inoboedientiam 
 rea non est. haec uox eorum est, qui animas hominum ex 
 hominibus parentibus creatas uolunt non quidem nisi a creatore 
 deo, sed sicut etiam corpora. non enim et haec parentes 
 creant, ac non ille, qui ait: priusquam te formarem in 
 utero, noui te. 
 
 Quibus respondetur animas quidem corporibus hominum 
 deum nonas singillatim dare ad hoc, ut in carne peccati de 
 originali peccato ueniente recte uiuendo carnalesque

 

 
 
 
 concupiscentias sub dei gratia subigendo meritum conparent, quo cum 
 ipso corpore in melius transferantur tempore resurrectionis et 
 in Christo in aeternum cum angelis uiuant; sed necesse esse, 
 ut, cum membris terrenis atque mortalibus maximeque de 
 peccati carne propagatis miro modo coaptantur, ut ea primitus 
 uiuificare, post etiam aetatis accessu regere possint, tamquam 
 obliuione praegrauentur. quae si esset quodammodo indigestibilis, 
 creatori tribueretur; cum uero paulatim ab huius obliuionis 
 torpore anima resipiscens possit conuerti ad deum 
 suum eiusque misericordiam et ueritatem primo ipsa pietate 
 conuersionis, deinde seruandi praecepti eius perseuerantia 
 promereri, quid ei obest illo uelut somno paululum inmergi, 
 unde paulatim euigilans in lucem intellegentiae, propter quam 
 rationalis anima facta est, potest per uoluntatem bonam eligere 
 uitam bonam ? quod quidem non poterit, nisi adiuuerit gratia 
 dei per mediatorem. hoc si neglexerit homo, non tantum 
 secundum carnem, uerum etiam secundum spiritum erit Adam; 
 si autem curauerit, erit Adam secundum carnem tantummodo; 
 secundum spiritum autem recte uiuens illud etiam, quod de 
 Adam culpabile tractum est, mandatum a labe peccati recipere 
 merebitur illa conmutatione, quam sanctis resurrectio 
 pollicetur. 
 
 Sed antequam per aetatem possit secundum spiritum uiuere, 
 necessarium habet mediatoris sacramentum, ut, quod per eius 
 fidem nondum potest, per eorum, qui eum diligunt, fiat. eius 
 enim sacramento soluitur etiam in aetate infantili originalis 
 poena peccati, a quo nisi adiutus etiam iuuenis carnalem 
 concupiscentiam non domabit nec ea subiugata aeternae uitae

 
 
 
 meritum adprehendet nisi eius dono, quem promereri studet. 
 ideo uiuus oportet etiam infans baptizetur, ne obsit animae 
 societas carnis peccati, qua participata fit, ut nihil possit 
 anima infantis secundum spiritum sapere. ipsa quippe adfectio 
 grauat etiam corpore exutam, nisi, cum in corpore est, per 
 unicum sacrificium ueri sacerdotis expietur.

Quid ergo, ait aliquis, si hoc non curauerint sui uel 
 infidelitate uel neglegentia? hoc quidem etiam de maioribus 
 dici potest. possunt enim uel repente emori uel apud eos 
 aegrotare, ubi eis, quo baptizentur, nemo subueniat. sed illi, 
 inquit, habent etiam propria peccata, quorum indigeant remissione, 
 quae si dimissa non fuerint, nemo eos recte dicet inmerito 
 plecti pro his, quae in sua uita sua uoluntate commiserint; 
 illa uero anima, cui quaedam contagio tracta de 
 . carne peccati, si de illa prima anima peccatrice non creata 
 est, nullo modo inputari potest - neque enim ullo peccato, 
 sed natura, qua sic facta est, et deo dante carni data est — 
 cur alienabitur ab aeterna uita, si baptizando infanti nemo 
 subuenerit? an forte nihil oberit? quid ergo prodest ei, cui 
 subuenitur, si nihil obest, cui non subuenitur? 
 
 
 Hic pro sua causa quid respondere possint, qui secundum 
 scripturas sanctas, uel quod apud eas inueniatur uel quod eis 
 non aduersetur, conantur adserere animas nouas non de parentibus 
 tractas corporibus dari, nondum me audisse uel uspiam 
 legisse fateor. non ideo sane absentium negotium deserendum 
 est, si quid mihi, quo adiuuari uideatur, occurrerit. possunt 
 enim adhuc dicere deum praescium, quomodo quaeque anima 
 uictura esset, si diutius in corpore uiueret, ei procurare lauacri

 
 
 
 salutaris ministrationem, cuius futuram fuisse praeuidet pietatem, 
 cum ad annos fidei capaces ueniret, si nunc eum oporteret 
 propter aliquam occultam causam morte praeueniri. 
 occultum itaque est atque ab humano uel certe ab ingenio 
 meo remotissimum, cur nascatur infans uel continuo uel cito 
 moriturus; sed hoc ita occultum est, ut neutros adiuuet, de 
 quorum nunc sententiis disceptamus. illa enim explosa opinione, 
 qua putantur animae pro ante actae uitae meritis in corpora 
 detrudi, ut ea citius solui meruisse uideatur, quae non multa 
 peccauerat, ne contradicamus apostolo nihil nondum natos 
 boni uel mali egisse testanti, nec illi, qui animae traducem 
 adfirmant, possunt pro se ostendere, cur aliorum mors acceleretur, 
 retardetur aliorum, nec qui eas dari nouas uolunt singulis 
 singulas. occulta ergo ista causa est et utrisque pariter, 
 quantum existimo, nec suffragatur nec aduersatur.

Proinde qui de infantium mortibus urgebantur, cur 
 omnibus sit necessarium baptismi sacramentum, quorum animae 
 non ex illa ductae sunt, cuius inoboedientia peccatores constituti 
 sunt multi, cum respondent peccatores quidem omnes 
 constitui secundum carnem, secundum animam uero nonnisi 
 eos, qui eo tempore male uixerunt, quo et bene potuissent, 
 omnes autem animas, hoc est et infantum, ideo habere necessarium 
 baptismi sacramentum, sine quo ex hac uita etiam 
 in illa aetate emigl-are non expedit, quia contagio peccati ex 
 carne peccati, qua obruitur anima, cum his inseritur membris,

 

 
 
 
 oberit ei post mortem, nisi, cum adhuc in ipsa carne est, 
 sacramento mediatoris expietur, eique diuinitus hoc auxilium 
 procurari, quam deus praesciit, si usque ad annos fidei congruos 
 hic uiueret, pie fuisse uicturam, quam propter aliquid, 
 quod ipse nouit, et nasci uoluit in corpore et cito extraxit e 
 corpore: cum ergo haec respondent, quid eis contradici potest. 
 nisi incertos nos eorum salutis fieri qui hac uita bene gesta 
 in ecclesiae pace defuncti sunt, si non solum secundum id, 
 quod quisque uixit, uerum etiam secundum id, quod uicturus 
 esset, si amplius uiuere potuisset, quisque iudicandus est? 
 quandoquidem ualent apud deum merita mala non tantum 
 praeteritorum, sed futurorum etiam delictorum, a quorum 
 reatu nec mors liberat, si, antequam fuerint commissa, pro 
 uenerit, nec aliquid ei praestitum est, qui raptus est, ne 
 malitia mutaret intellectum eius. deus enim praescius 
 illius futurae malitiae cur non eum secundum ipsam potius 
 iudicaturus est, si moriturae animae infantis, ne obesset ei ex 
 corpore peccati participata conluuies, ideo subueniendum iudicauit 
 per baptismum, quia praesciuit eam, si uiueret, pie 
 fideliterque fuisse uicturam? 
 
 
 An ideo potius refelli hoc inuentum potest, quia meum 
 est, illi autem, qui de hac sententia certos se esse confirmant, 
 alia fortasse proferunt uel testimonia scripturarum uel documenta 
 rationum, quibus hanc auferant ambiguitatem uel certe 
 ostendant non esse contra id, quod sentiunt, illud apostoli, 
 quo gratiam, qua salui efficimur, magna intentione commendans 
 dicit: sicut in Adam omnes moriuntur, sic et in

 

 
 
 
 Christo omnes uiuificabuntur, et: sicut per inoboedientiam 
 unius hominis peccatores constituti sunt multi, 
 sic per oboedientiam unius hominis iusti constituentur 
 multi, eosdemque multos peccatores non quibusdam 
 exceptis, sed omnes intellegi uolens superius ait de Adam: 
 in quo omnes peccauerunt? unde utique infantum animas 
 non posse secerni et eo, quod dictum est "omnes" et eo, 
 quod eis per baptismum subuenitur non absurde credunt, 
 qui animas ex unius traduce sapiunt, nisi aliqua manifesta. et 
 liquida uel ratione* quae scripturis sanctis non repugnet, uel 
 earum ipsarum scripturarum auctoritate redarguantur.

Iam itaque uideamus, quantum suscepti huius operis 
 necessitas patitur; quale etiam illud sit, quod paulo ante 
 distulimus. scriptum est enim in libro Sapientiae: puer 
 autem eraming.eniosus et sortitus sum animam bonam. 
 et cum essem magis bonus, ueni ad corpus incoinquinatum. 
 cum enim uideatur illos adiuuare hoc testimonium, 
 qui non ex parentibus creari, sed uenire ad corpus uel descendere 
 deo mittente animas dicunt, rursus hoc inpedit eorum 
 sententiam, quod ait: sortitus sum animam bonam, cum 
 procul dubio uel ex uno fonte manare quodammodo tamquam 
 riuulos uel pari natura fieri animas credunt, quas deus mittit 
 in corpora, non autem alias bonas uel magis bonas et alias 
 non bonas uel minus bonas. unde enim bonae aut magis 
 bonae seu non bonae aut minus bonae animae, nisi uel moribus 
 secundum liberum uoluntatis arbitrium uel differentia 
 temperaturae corporum, dum aliae magis, aliae minus

 

 
 
 
 grauantur corpore, quod corrumpitur et adgrauat animam? sed 
 neque actio erat aliqua singularum quarumque animarum, qua 
 earum mores discernerentur, antequam uenirent ad corpora, 
 nec ex corpore minus grauante potuit iste dicere animam 
 suam bonam, qui ait: sortitus sum animam bonam. et 
 cum essem magis bonus, ueni ad corpus incoinquinatum. 
 accessisse enim dixit bonitati, qua bonus erat, sortitus 
 uidelicet animam bonam, ut etiam ad corpus incoinquinatum 
 ueniret. aliunde ergo bonus, antequam ueniret ad corpus; sed 
 utique non differentia morum, quia nullum ante uitae gestae 
 meritum, non differentia corporis, quia prius bonus, quam 
 ueniret ad corpus. unde igitur? 
 
 Hoc autem illis, qui ex traduce animae illius praeuaricatricis 
 animas creari adserunt, quamuis pro eis sonare non uideatur, 
 quod dictum est: ueni ad corpus, tamen in ceteris non 
 incongrue coaptatur, ut, cum dixisset: puer autem eram 
 ingeniosus, id ipsum explicans quibus causis ingeniosus 
 esset, continuo subiungeret: et sortitus sum animam bonam, 
 uidelicet ex paterno ingenio uel corporali temperamento. 
 deinde, cum essem, inquit, magis bonus, ueni ad corpus 
 incoinquinatum: quod si maternum intellegatur, ne hoc 
 quidem, quod dictum est: ueni ad corpus, huic opinioni 
 refragabitur, cum ex anima et corpore paterno uenisse ad 
 maternum corpus accipitur incoinquinatum, uidelicet uel a 
 cruore menstruo — dicuntur enim ex hoc ingenia grauari — 
 uel a contaminatione adulterina. ita et haec uerba libri huius 
 aut magis eis fauent, qui animarum traducem loquuntur, aut, 
 si et isti ea possunt pro se interpretari, inter utrosque alternant.

Quae si de domino secundum humanam, quae a uerbo 
 adsumta est, creaturam uelimus accipere, sunt quidem in 
 eadem circumstantia lectionis, quae illi excellentiae non conueniant; 
 maxime illud, quia idem ipse, qui haec in eodem 
 libro loquitur, aliquanto superius, cum ista uerba, de quibus 
 nunc agimus, diceret, confessus est ex semine uiri se in sanguine 
 coagulatum: a quo nascendi modo utique alienus est 
 uirginis partus, quam non ex uiri semine carnem concepisse 
 Christi nullus ambigit christianus. sed quia et in Psalmis, 
 ubi ait: foderunt manus meas et pedes, dinumerauerunt 
 omnia ossa mea; ipsi uero considerauerunt et 
 conspexerunt me. diuiserunt sibi uestimenta mea et 
 super uestem meam miserunt sortem, quae proprie illi 
 uni congruunt, ibi etiam dixit: deus, deus meus, respice 
 me; ut quid me dereliquisti? longe a salute mea 
 uerba delictorum meorum, quae rursus ei non conueniunt, 
 nisi transfiguranti in se corpus humilitatis nostrae, quoniam 
 membra sumus corporis eius, et quia in ipso euangelio, puer 
 proficiebat aetate et sapientia, si possunt etiam ista, 
 quae circum hanc sententiam in libro sapientiae leguntur, 
 propter humilem formam serui et unitatem corporis ecclesiae 
 cum capite suo, eidem ipsi domino coaptari, quid ingeniosius 
 illo puero, cuius in annis duodecim seniores sapientiam mirabantur 
 ? et quid illa anima melius, quae, etiamsi uincant non 
 15 certando, sed probando, qui animarum traducem adfirmant, 
 non erit consequens, ut etiam ipsa ex illius praeuaricatoris

 

 
 
 
 traduce uenisse credenda sit, ne per illius hominis inoboedientiam 
 etiam ipse peccator constituatur, per cuius unius oboedientiam 
 ab illo reatu liberati iusti constituuntur multi? et 
 quid incoinquinatius illo utero uirginis, cuius caro, etiamsi de 
 peccati propagatione uenit, non tamen de peccati propagatione 
 concepit, ut ne ipsum quidem corpus Christi ea lex seuerit 
 in utero Mariae, quae in membris posita corporis mortis repugnat 
 legi mentis? quam sancti patres coniugati refrenantes 
 non quidem nisi quousque licebat in concubitum relaxarunt 
 nec tamen tantummodo quousque licebat eius inpetum pertulerunt. 
 proinde corpus Christi quamuis ex carne feminae 
 adsumtum. est, quae de illa carnis peccati propagine concepta 
 fuerat, tamen, quia non sic in ea conceptum est, quomodo 
 fuerat illa concepta, nec ipsa erat caro peccati, sed similitudo 
 carnis peccati. non enim accepit inde reatum moriendi, qui 
 adparet in motu carnis non uoluntario, quamuis uoluntate 
 superando, aduersus quem spiritus concupiscit, sed accepit 
 inde, non quod contagioni praeuaricationis, sed quod exsoluendae 
 indebitae morti et ostendendae promissae resurrectioni 
 sufficeret: quorum unum nobis ad non timendum, alterum ad 
 sperandum ualeret. 
 
 Denique si a me quaeratur, unde acceperit animam Iesus 
 Christus, mallem quidem hinc audire meliores atque doctiores; 
 sed tamen pro meo captu libentius responderim "unde Adam* 
 quam de Adam". si enim puluis adsumtus ex terra, in qua 
 nullus hominum fuerat operatus, meruit diuinitus animari,

 

 
 
 
 quanto magis corpus adsumtum ex carne, in qua itidem 
 nullus hominum fuerat operatus, sortitum est animam bonam, 
 cum illic erigeretur casurus, hic descenderet leuaturus! et 
 fortasse ideo ait: sortitus sum animam bonam — si 
 tamen hoc de illo oportet intellegi — quia solent quae sorte 
 dantur diuinitus dari. aut, quod fidenter dicendum est, ne 
 uel illa anima aliquibus operibus praecedentibus ad tantum 
 apicem subuecta putaretur, ut cum ea uerbum caro fieret et 
 habitaret in nobis, ad auferendam suspicionem praecedentium 
 meritorum sortis nomen accessit.

Est in epistula, quae inscribitur ad Hebraeos, locus 
 quidam diligenti consideratione dignissimus. cum enim per 
 Melchisedech, in quo huius rei futurae figura praecesserat, 
 discerneret sacerdotium Christi a sacerdotio Leui, uidete 
 ergo, inquit, qualis hic est, cui et decimam partem 
 Abraham dedit de primitiis patriarcha. et hi quidem, 
 qui de filiis sunt Leui, sacerdotium accipientes mandatum 
 habent a decimis populi secundum legem, hoc 
 est a fratribus suis, quamuis et ipsi ex lumbis 
 Abrahae exierunt. qui autem non est ex genere eorum 
 decimauit Abraham et habentem promissionem benedixit. 
 sine ulla autem contradictione qui minor est a 
 maiore benedicitur. et hic quidem decimas morientes 
 homines accipiunt, ibi autem qui testificatur se uiuere. 
 et, sicut oportet dicere, propter Abraham et Leui accipiens 
 decimam decimatus est; adhuc enim in lumbis 
 patris sui fuit. si ergo etiam hoc ualet ad istam distantiam, 
 quantum praeemineat sacerdotio Leuitico sacerdotium Christi,

 

 

 

 
 
 
 quod sacerdos Christus per illum praefiguratus est, qui decimauit 
 Abraham, in quo et ipse Leui decimatus est, profecto 
 Christus ab eo non est decimatus. at si propterea decimatus 
 est Leui, quia in lumbis erat Abrahae, propterea non est 
 decimatus Christus, quia non erat in lumbis Abrahae. porro 
 autem, si non secundum animam, sed tantum secundum 
 carnem accipimus Leui fuisse in Abraham, ibi erat et Christus, 
 quia et Christus secundum carnem ex semine est Abrahae; et 
 ipse itaque decimatus est. quid est ergo, quod adfertur pro 
 magna differentia sacerdotii Christi a sacerdotio Leui, quod Leui 
 decimatus est a Melchisedech, cum esset in lumbis Abrahae, ubi et 
 Christus erat, unde pariter decimati sunt, nisi quia necesse 
 est intellegamus secundum aliquem modum ibi Christum non 
 fuisse? quis autem neget eum secundum carnem ibi fuisse? 
 ergo secundum animam ibi non fuit. non est igitur anima 
 Christi de traduce praeuaricationis Adae, alioquin etiam ipsa 
 ibi fuisset.

Hic existunt illi, qui traducem animarum defendunt, et 
 dicunt confirmatam esse sententiam suam, si Leui constat 
 etiam secundum animam fuisse in lumbis Abrahae, in quo 
 eum decimauit Melchisedech, ut possit ab eo Christus in ista 
 decimatione discerni: qui quoniam decimatus non est et tamen 
 in lumbis Abrahae secundum carnem fuit, restat, ut secundum 
 animam ibi non fuerit, et ideo sit consequens, ut ibi Leui 
 secundum animam fuerit. hoc ad me non multum adtinet, 
 qui utrorumque conlationem adhuc audire sum paratior quam 
 utrorumlibet iam confirmare sententiam. interim Christi animam 
 ab origine huius traducis per hoc testimonium secernere 
 uolui. inuenient isti, quid eis pro ceteris fortasse respondeant,

 
 
 
 et dicant, quod etiam me non parum mouet, quamuis nullius 
 hominis anima sit in lumbis patris sui, secundum carnem tamen 
 in lumbis Abrahae constitutum . Leui decimatum et ibi constitutum 
 secundum carnem Christum non decimatum. secundum 
 rationem quippe illam seminalem ibi fuit Leui, qua ratione 
 per concubitum uenturus erat in matrem, secundum quam 
 rationem non ibi erat Christi caro, quamuis secundum ipsam 
 ibi fuerit Mariae caro. quapropter nec Leui nec Christus in 
 lumbis Abrahae secundum animam, secundum carnem uero et 
 Leui et Christus; sed Leui secundum concupiscentiam carnalem, 
 Christus autem secundum solam substantiam corporalem. cum 
 enim sit in semine et uisibilis corpulentia et inuisibilis ratio, 
 utrumque cucurrit ex Abraham uel etiam ex ipso Adam usque 
 ad corpus Mariae, quia et ipsum eo modo conceptum et 
 exortum est. Christus autem uisibilem carnis substantiam de 
 carne uirginis sumsit; ratio uero conceptionis eius non a 
 semine uirili, sed longe aliter ac desuper uenit. proinde 
 secundum hoc, quod de matre accepit, etiam in lumbis 
 Abrahae fuit. 
 
 Ille est ergo decimatus in Abraham, qui, licet secundum 
 carnem tantum, sic tamen fuit in lumbis eius, quemadmodum 
 in sui patris etiam ipse Abraham, id est qui sic est natus 
 de patre Abraham, quemadmodum de suo patre natus est . 
 Abraham, per legem scilicet in membris repugnantem legi 
 mentis et inuisibilem concupiscentiam, quamuis eam casta et 
 bona iura nuptiarum non sinant ualere, nisi quantum ex ea

 

 
 
 
 possunt generi substituendo prospicere . non autem et ille ibi 
 decimatus est, cuius caro inde non feruorem uulneris, sed 
 materiam medicaminis traxit. nam cum ipsa decimatio ad 
 praefigurandam medicinam pertinuerit, illud in Abrahae carne 
 decimabatur, quod curabatur, non illud, unde curabatur. 
 eadem namque caro non Abrahae tantum, sed ipsius primi 
 terrenique hominis simul habebat et uulnus praeuaricationis 
 et medicamentum uulneris: uulnus praeuaricationis in lege 
 membrorum repugnante legi mentis, quae per omnem inde 
 propagatam carnem seminali ratione quasi transcribitur; 
 medicamentum autem uulneris in eo, quod inde sine opere 
 concupiscentiali in sola materie corporali per diuinam conceptionis 
 formationisque rationem de uirgine adsumtum est 
 propter mortis sine iniquitate consortium et sine falsitate 
 resurrectionis exemplum. quapropter quod anima Christi non 
 sit ex traduce animae illius primae praeuaricatricis, puto, 
 quod etiam ipsi, qui animarum traducem defendunt, consentiant 
 — per semen quippe concumbentis patris transfundi 
 etiam semen animae uolunt, a quo genere conceptionis 
 Christus alienus est — et quod in Abraham, si secundum 
 animam fuisset, etiam ipse decimatus esset; non esse autem 
 decimatum scriptura testatur, quae hinc quoque sacerdotium 
 eius a Leuitico sacerdotio distinguit.

An forte dicent: sicut potuit ibi esse secundum carnem et 
 non decimari, cur non etiam secundum animam sine decimatione 
 potuerit? hic respondetur: quia utique simplicem animae 
 substantiam incrementis augeri corporalibus nec illi putauerunt,

 
 
 
 qui eam corpus existimant, quorum in parte sunt maxime qui 
 eam ei parentibus creari opinantur. proinde in corporis semine 
 potest esse uis inuisibilis, quae incorporaliter numeros agit, 
 non oculis, sed intellectu discernenda ab ea corpulentia, quae 
 uisu tactuque sentitur . et ipsa quantitas corporis humani, 
 quae utique modulum seminis inconparabiliter excedit, satis 
 ostendit posse inde aliquid sumi, quod non habeat illam uim 
 seminalem, sed tantum corporalem substantiam, quae diuinitus 
 non de propagine concumbentium in carnem Christi adsumta 
 atque formata est. hoc autem de anima quis ualeat adfirmare, 
 quod utrumque habeat, et materiem seminis manifestam et 
 rationem seminis occultam? sed quid laborem in re, quae 
 persuaderi uerbis nemini forsitan potest, nisi tantum ac tale 
 ingenium sit, quod possit loquentis praeuolare conatum nec totum 
 expectare a sermone? breuiter itaque conligam: si potuit et 
 de anima fieri - quod cum de carne diceremus, forsitan 
 intellectum sit — ita est de traduce anima Christi, ut non 
 secum labem praeuaricationis adtraxerit; si autem sine isto 
 reatu non posset inde esse, non est inde. iam de ceterarum 
 animarum aduentu, utrum ex parentibus an desuper sint, 
 uincant qui potuerint. ego adhuc inter utrosque ambigo et 
 moueor aliquando sic, aliquando autem sic, saluo eo dumtaxat, 
 ut uel corpus esse animam uel aliquam corpoream qualitatem 
 siue coaptationem, si ita dicenda est, quam Graeci appovCav 
 uocant, non credam nec quolibet ista garriente me crediturum 
 esse confidam adiuuante deo mentem meam.

Est aliud testimonium non neglegendum, quod pro se 
 possunt proferre, qui uenire desuper animas credunt, dicente

 
 
 
 ipso domino: quod natum est ex carne, caro est; et 
 quod natum est ex spiritu, spiritus est. quid hac, 
 inquiunt, sententia determinatius non posse ex carne animam 
 nasci? quid est enim aliud anima quam spiritus uitae, creatus 
 utique, non creator? contra quos illi alii: quid enim, inquiunt, 
 nos aliud sentimus, qui dicimus carnem ex carne, animam ex 
 anima? nam ex utroque constat homo, de quo utrumque 
 uenire sentimus, carnem de carne operantis, spiritum de spiritu 
 concupiscentis, ut interim omittatur, quod illud dominus non 
 de carnali generatione, sed de spiritali regeneratione dicebat.

His igitur, quantum pro tempore potuimus, pertractatis 
 omnia paria uel paene paria ex utroque latere rationum testimoniorumque 
 momenta pronuntiarem, nisi eorum sententia, 
 qui animas ex parentibus creari putant, de baptismo paruulorum 
 praeponderaret. de quibus quid eis responderi possit, nondum 
 mihi interim occurrit; si quid forte postea deus dederit, si 
 . quam etiam scribendi concesserit facultatem studiosis talium, 
 non grauabor. nunc tamen non esse contemnendum testimonium 
 paruulorum, ut quasi refelli, si ueritas contra est, neglegatur, 
 ante denuntio. aut enim de hac re nihil quaerendum est, ut 
 sufficiat fidei nostrae scire nos, quo pie uiuendo - uenturi sumus, 
 etsi nesciamus, unde uenerimus; aut, si non inpudenter aestuat 
 anima rationalis etiam hoc nosse de se ipsa, absit peruicacia 
 contendendi, adsit diligentia requirendi, humilitas petendi, 
 perseuerantia pulsandi, ut, si nobis hoc expedire nouit, qui 
 melius quam nos quid nobis expediat utique nouit, det etiam

 

 
 
 
 hoc, qui dat bona data filiis suis. consuetudo tamen matris 
 ecclesiae in baptizandis paruulis nequaquam spernenda est 
 neque ullo modo superflua deputanda nec omnino credenda, 
 nisi apostolica esset traditio. habet enim et illa parua aetas 
 magnum testimonii pondus, quae prima pro Christo meruit 
 sanguinem fundere.

Admoneo sane, quantum ualeam, si quos ista praeoccupauit 
 opinio, ut animas credant ex parentibus propagari, 
 quantum possunt se ipsos considerent et interim sapiant 
 corpora non esse animas suas. nulla enim propior natura est, 
 qua diligenter inspecta possit etiam deus, qui supra omnem 
 creaturam suam incommutabilis permanet, incorporaliter cogitari, 
 quam ea, quae ad ipsius imaginem facta est, et nihil 
 uicinius aut fortasse nihil tam consequens, quam ut credito, 
 quod anima corpus sit, etiam deus corpus esse credatur. 
 propter hoc enim corporalibus adsuefacti et adfecti sensibus 
 nolunt animam credere aliud esse quam corpus, ne, si corpus 
 non fuerit, nihil sit, ac per hoc tanto magis timent etiam de 
 deo credere, quod corpus non sit, quanto magis timent deum 
 credere nihil esse. ita enim feruntur in phantasias uel phantasmata 
 imaginum, quae cogitatio de corporibus uersat, ut his 
 subtractis tamquam per inane pereundum sit reformident. ita 
 necesse est, ut et iustitiam et sapientiam pingant quodammodo 
 in cordibus suis cum formis et coloribus, quas non possunt incorporeas 
 cogitare, nec tamen dicunt, quando iustitia uel sapientia 
 mouentur, ut uel laudent eas uel secundum eas aliquid agant,

 
 
 
 quem colorem, quam staturam, quae liniamenta [uel quales 
 formas] conspexerint. sed de his alias et multa iam diximus 
 et, si deus uoluerit, ubi res uidebitur postulare, dicemus. 
 nunc quod dicere coeperamus, si de traduce animarum a 
 parentibus uel non dubitant quidam, quod ita sit, uel dubitant, 
 an ita sit, animam tamen corpus esse non audeant credere 
 aut dicere, maxime propter quod dixi, ne deum quoque ipsum 
 nihil aliud opinentur esse quam corpus, etsi excellentissimum, 
 etsi naturae cuiusdam propriae cetera supergredientis, corpus 
 tamen.

Denique Tertullianus, quia corpus esse animam credidit 
 non ob aliud, nisi quod eam incorpoream cogitare non potuit 
 et ideo timuit, ne nihil esset, si corpus non esset, nec de 
 deo ualuit aliter sapere: qui sane quoniam est acutus interdum 
 contra opinionem suam uisa ueritate superatur. quid enim 
 uerius dicere potuit quam id, quod ait quodam loco: omne 
 corporale passibile est? debuit ergo mutare sententiam, 
 qua paulo superius dixerat etiam deum corpus esse. neque 
 enim arbitror eum ita desipuisse, ut etiam dei naturam 
 passibilem crederet, ut iam non Christus in carne tantum 
 neque in carne et anima, sed in ipso uerbo, per quod facta 
 sunt omnia, passibilis et commutabilis esse credatur: quod 
 absit a corde christiano. item cum animae etiam colorem 
 daret aerium ac lucidum, uentum est ad sensus, quibus eam 
 membratim quasi corpus instruere conatus est et ait: hic 
 erit homo interior, alius exterior, dupliciter unus; 
 habens et ille oculos et aures suas, quibus populus

 

 
 
 
 dominum audire et uidere debuerat, habens et ceteros 
 artus per quos et in cogitationibus utitur et in somnis 
 fungitur. 
 
 Ecce, quibus auribus et quibus oculis debuit audire et 
 uidere deum populus, quibus anima in somnis fungitur, cum, 
 si ipsum Tertullianum quisquam uideret in somnis, numquam 
 se diceret ab eo uisum et cum eo locutum, quem uicissim 
 ipse non uidisset. postremo, si anima se ipsam uidet in 
 somnis, cum iacentibus utique uno loco membris corporis sui 
 ipsa per uarias imagines euagatur, quas uidet, quis eam 
 uidit aliquando in somnis aerii coloris et lucidi, nisi forte ut 
 cetera, quae similiter falso uidet? nam et hoc potest uidere. 
 sed absit, ut eam talem, cum euigilauerit, credat; alioquin 
 quando se aliter uiderit, quod magis crebrum est, aut mutata 
 erit anima eius, aut nec tunc animae uidetur substantia, sed 
 imago corporis incorporea, quae miro modo sicut in cogitatione 
 formatur. quis enim Aethiops non paene semper nigrum 
 se uidit in somnis aut, si in alio colore se uidit, non magis 
 miratus est, si fuit cum illo memoria? aerio tamen colore ac 
 lucido nescio utrum se umquam uidisset, si numquam istum 
 legisset uel audisset. 
 
 Quid? quod ducuntur homines talibus uisis et de scripturis 
 nobis uolunt praescribere tale aliquid esse non animam, 
 sed ipsum deum, qualis figuraliter sanctorum spiritibus demonstratus 
 est, qualis etiam in sermone allegorico ponitur. similia

 
 
 
 quippe sunt illa uisa talibus dictis. ac sic errant, constituentes 
 in corde suo simulacra uanae opinionis nec intellegentes ita 
 sanctos de suis uisis talibus iudicasse, qualiter iudicarent, si 
 talia diuinitus in figuris dicta legerent uel audirent: sicut 
 septem spicae et septem boues septem anni sunt, sicut linteum 
 quattuor lineis alligatum uelut discus plenus uariis animalibus 
 orbis terrarum est cum omnibus gentibus, sic omnia cetera et 
 multo magis, quae de rebus incorporeis corporalibus significantur 
 non rebus, sed imaginibus.

Noluit tamen Tertullianus animam crescere substantia 
 sicut corpus, adserens etiam timoris sui causam: ne etiam 
 decrescere dicatur substantia, inquit, atque ita et 
 defectura credatur. et tamen, quia per corpus eam localiter 
 tendit, non inuenit exitum incrementorum eius, quam uult de 
 semine exiguo aequari corporis quantitati, et ait: sed uis 
 eius, in quo naturalia peculia consita retinentur, 
 saluo substantiae modulo, quo a primordio inflata 
 est, paulatim cum carne producitur. hoc forte non intellegeremus, 
 nisi adhibita similitudine planum faceret, quod 
 dicebat. constitue, inquit, certum pondus auri uel 
 argenti, rudem adhuc massam: conlectus habitus est 
 illi et futuro interim minor, tamen continens intra 
 lineam moduli totum quod natura est auri uel argenti. 
 dehinc cum in lamminam massa laxatur, maior

 

 
 
 
 efficitur initio suo per dilatationem ponderis certi, 
 non per adiectionem, dum extenditur, non dum 
 augetur. etsi sic quoque augetur, dum extenditur; 
 licet enim et habitu augeri, cum statu non licet. 
 tunc et splendor ipse prouehitur auri uel argenti, 
 qui prius fuerat quidem et in massa, sed obscurior, 
 non tamen nullus . tunc. et alii atque alii habitus 
 accedunt pro facilitate materiae, qua duxerit eam, 
 qui agit, nihil conferens modulo nisi effigiem. proinde 
 et animae crementa reputanda non substantiua, 
 sed prouocatiua. 
 
 Quis hunc crederet cum isto corde tam disertum esse 
 potuisse? sed tremenda ista sunt, non ridenda. ad hoc enim 
 numquid cogeretur, si aliquid cogitare posset, quod et sit et 
 corpus non sit? quid autem absurdius quam putare massam 
 cuiuspiam metalli ex aliqua parte crescere posse, dum tunditur, 
 nisi decrescat ex altera, uel augeri latitudine, nisi 
 crassitudine minuatur? aut ullum esse corpus manente naturae 
 suae quantitate, quod undique crescat, nisi rarescat? 
 quomodo igitur inplebit anima ex illa stilla seminis 
 magnitudinem corporis, quod animat, si et ipsa corpus est, 
 cuius substantia nullo accessu crescat? quomodo, inquam, 
 inplebit carnem, quam uiuificat, nisi tanto rarior fuerit, quanto

 
 
 
 grandius, quod animauerit? timuit uidelicet, ne deficeret 
 etiam minuendo, si cresceret, et non timuit, ne deficeret 
 rarescendo, cum cresceret. sed quid amplius inmorer, quando 
 et sermo pergit in prolixiorem modum, quam petit terminandi 
 necessitas, et sententia mea iam satis nota sit, uel . quid 
 certum teneam uel unde adhuc dubitem et quare dubitem? 
 proinde et hoc uolumen iam concludatur, ut quae sequuntur 
 deinde uideamus.

Et erant ambo nudi Adam et mulier eius et non 
 pudebat illos. serpens autem erat prudentissimus 
 omnium bestiarum quae sunt super terram quas 
 fecit dominus deus. et dixit serpens mulieri: quid 
 quia dixit deus: non edetis ab omni ligno paradisi? 
 et dixit mulier serpenti: a fructu ligni, quod est.in 
 paradiso, edemus; de fructu autem ligni, quod est in 
 medio paradisi, dixit deus: non edetis ex eo neque 
 tangetis illud, ne moriamini. et dixit serpens mulieri: 
 non morte moriemini; sciebat enim deus, quoniam 
 qua die manducaueritis de eo aperientur uobis oculi 
 et eritis tamquam dii, scientes bonum et malum. et

 

 
 
 
 uidit mulier, quia bonum lignum in escam et quia 
 placet oculis uidere et decorum est cognoscere. et 
 sumens de fructu eius edit et dedit et uiro suo secum, 
 et ederunt. et aperti sunt oculi amborum, et agnosuerunt, 
 quia nudi erant; et consuerunt folia fici et 
 fecerunt sibi campestria. et audierunt uocem domini 
 dei deambulantis in paradiso ad uesperam et absconderunt 
 se Adam et mulier eius a facie domini 
 dei in medio ligni paradisi. et uocauit dominus deus 
 Adam et dixit illi: Adam ubi es? et dixit ei: uocem tuam 
 audiui deambulantis in paradiso et timui, quia nudus 
 sum, et abscondi me. et dixit illi: quis nuntiauit 
 tibi, quia nudus es, nisi a ligno quod praeceperam 
 tibi tantum ne ex eo manducare s ab eo edisti? et 
 dixit Adam: mulier, quam dedisti mecum, haec mihi 
 dedit a ligno, et edi. et dixit dominus deus mulieri: 
 quid hoc fecisti? et dixit mulier: serpens seduxit me, 
 et manducaui. et dixit dominus deus serpenti: quia 
 fecisti hoc, maledictus tu ab omnibus pecoribus et 
 ab omnibus bestiis quae sunt super terram. super 
 pectus tuum et uentrem tuum ambulabis et terram 
 edes omnes dies uitae tuae. et inimicitias ponam 
 inter te et inter mulierem et inter semen tuum et 
 inter semen eius. ipsa tibi seruabit caput, et tu seruabis 
 eius calcaneum. et mulieri dixit: multiplicans 
 multiplicabo tristitias tuas et gemitum tuum. in 
 tristitiis paries filios, et ad uirum tuum conuersio 
 tua, et ipse tui dominabitur. Adae autem dixit: quia

 
 
 
 audisti uocem mulieris tuae et odisti de ligno, de 
 quo praeceperam tibi de eo solo non edere, maledicta 
 terra in operibus tuis; in tristitiis edes illam omnes 
 dies uitae tuae; spinas et tribulos edet tibi, et edes. 
 fenum agri. in sudore faciei tuae edes panem tuum, 
 donec conuertaris in terram, ex qua sumtus es, quia 
 terra es et in terram ibis. et uocauit Adam nomen 
 mulieris suae "Uita"-, quoniam haec est mater omnium 
 uiuentium. et fecit dominus deus Adam et mulieri 
 eius tunicas pelliceas et induit eos. et dixit dominus 
 deus: ecce Adam factus est tamquam unus ex nobis 
 in cognoscendo bonum et malum. et nunc ne aliquando 
 extendat manum et sumat de ligno uitae et 
 edat, et uiuat in aeternum. et dimisit illum dominus 
 deus de paradiso uoluptatis operari terram, ex qua 
 sumtus est. et eiecit Adam et conlocauit eum contra 
 paradisum uoluptatis; et ordinauit Cherubin et flammeam 
 rhomphaeam quae uertitur custodire uiam 
 ligni uitae. 
 
 Antequam huius propositae scripturae textum ex ordine 
 pertractemus, admonendum arbitror, quod iam me et alibi in 
 hoc opere memini praelocutum, illud a nobis esse flagitandum, 
 ut ad proprietatem litterae defendatur, quod gestum narrat 
 ipse qui scripsit. si autem in uerbis dei uel cuiusquam personae 
 in officium propheticum adsumtae dicitur aliquid, quod

 
 
 
 ad litteram nisi absurde non possit intellegi, procul dubio 
 figurate dictum ob aliquam significationem accipi debet; 
 dictum tamen esse dubitare fas non est . hoc enim a fide 
 narratoris et pollicitatione expositoris exigitur.,
 
 Erant ergo ambo nudi: uerum est, omnino nuda erant 
 corpora duorum hominum in paradiso conuersantium. nec 
 pudebat eos: quid enim puderet, quando nullam legem 
 senserant in membris suis repugnantem legi mentis suae? 
 quae illos poena peccati post perpetrationem praeuaricationis 
 secuta est usurpante inoboedientia prohibitum et iustitia 
 puniente commissum. quod antequam fieret, nudi erant, ut 
 dictum est, et non confundebantur; nullus erat motus in 
 corpore, cui uerecundia deberetur; nihil putabant uelandum, 
 quia nihil senserant refrenandum. quemadmodum propagaturi 
 filios, iam antea disputatum est; non tamen eo modo credendum 
 est, quo propagauerunt, posteaquam crimen admissi 
 praedicta ultio consecuta est, cum, priusquam morerentur, 
 iam in corpore inoboedientium hominum iustissimo reciprocatu 
 inoboedientium membrorum tumultum mors concepta uersaret. 
 nondum erant tales Adam et Eua, cum ambo nudi essent et 
 non confunderentur.

Serpens autem erat ibi prudentissimus quidem, 
 sed omnium bestiarum, quae erant super terram, quas 
 fecerat dominus deus. translato enim uerbo dictum est 
 ,,prudentissimus" uel, sicut plures latini codices habent, 
 sapientissimus", non proprio, quo in bonum accipi sapientia 
 solet uel dei uel angelorum uel animae rationalis, tamquam

 

 
 
 
 si sapientes apes etiam formicasque dicamus propter opera 
 uelut imitantia sapientiam. quamquam iste serpens non inrationali 
 anima sua, sed alieno iam spiritu, id est diabolico, 
 possit sapientissimus dici omnium bestiarum. quantumlibet 
 enim praeuaricatores angeli de supernis sedibus suae peruersitatis 
 et superbiae merito deiecti sint, natura tamen 
 excellentiores sunt omnibus bestiis propter rationis eminentiam. 
 quid ergo mirum, si suo instinctu diabolus iam inplens 
 serpentem eique suum spiritum miscens eo more, quo uates 
 daemoniorum inpleri solent, sapientissimum eum reddiderat 
 omnium bestiarum secundum animam uiuam inrationalemque 
 uiuentium? abusione quippe nominis ita sapientia dicitur in 
 malo, quemadmodum in bono astutia, cum proprie magisque 
 usitate in latina dumtaxat lingua sapientes laudabiliter appellentur, 
 astuti autem male cordati intellegantur. unde nonnulli, 
 sicut in plerisque codicibus inuenimus, ad usum latinae 
 locutionis non uerbum, sed potius sententiam transferentes 
 astutiorem omnibus beatus istum serpentem quam sapientiorem 
 dicere maluerunt. quid autem habeat hebraea proprietas, 
 utrum illic in malo non abusiue, sed proprie possint dici et 
 intellegi sapientes, uiderint, qui eam probe nouerunt. nos 
 tamen aperte legimus alio scripturarum loco sanctarum 
 sapientes ad malum, non ad bonum; et dominus dicit

 

 
 
 
 sapientiores esse filios saeculi filiis lucis ad consulendum sibimet 
 in posterum quamuis fraude, non iure.

Nec sane debemus opinari, quod serpentem sibi. per 
 quem temtaret persuaderetque peccatum, diabolus elegerit; 
 sed cum esset in illo propter peruersam et inuidam uoluntatem 
 decipiendi cupiditas, nonnisi per illud animal potuit, 
 per quod posse permissus est. nocendi enim uoluntas potest 
 esse a suo quoque animo praua; non est autem potestas nisi 
 a deo et hoc abdita altaque iustitia, quoniam non est iniquitas 
 apud deum.

Si ergo quaeritur, cur deus temtari permiserit hominem. 
 quem temtatori consensurum esse praesciebat, altitudinem quidem 
 consilii eius penetrare non possum et longe supra uires meas 
 hoc esse confiteor. est ergo aliqua causa fortassis occultior. 
 quae melioribus sanctioribusque reseruatur illius gratia potius 
 quam meritis eorum; sed tamen, quantum uel donat sapere 
 uel sinit dicere, non mihi uidetur magnae laudis futurum 
 fuisse hominem, si propterea posset bene uiuere. quia nemo 
 male uiuere suaderet, cum et in natura posse et in potestate 
 haberet uelle non consentire suadenti adiuuante tamen illo. 
 qui superbis resistit, humilibus autem dat gratiam. 
 cur itaque temtari non sineret, quem consensurum esse 
 praesciebat, cum id facturus esset propria uoluntate per 
 culpam et ordinandus esset illius aequitate per poenam, ut

 

 

 

 
 
 
 etiam . sic ostenderet animae superbae ad eruditionem futurorum 
 sanctorum, quam recte ipse uteretur animarum uoluntatibus 
 etiam malis, cum illae peruerse uterentur naturis bonis?

Nec arbitrandum est, quod esset hominem deiecturus 
 iste temtator, nisi praecessisset in anima hominis quaedam 
 elatio conprimenda, ut per humiliationem peccati, quam de 
 se falso praesumserit, disceret. uerissime quippe dictum est: 
 ante ruinam exaltatur cor et ante gloriam humiliatur. 
 et huius forte hominis uox est in psalmo: ego dixi in 
 abundantia mea: non mouebor in aeternum. deinde 
 iam expertus, quid mali habeat superba praesumtio propriae 
 potestatis et quid boni adiutorium gratiae dei, domine, 
 inquit, in uoluntate tua praestitisti decori meo uirtutem; 
 auertisti autem faciem tuam et factus 
 sum conturbatus. sed sine illud de hoc homine siue de 
 alio dictum sit, extollenti se tamen animae et nimium tamquam 
 de propria uirtute praefidenti etiam experimento poenae 
 fuerat demonstrandum, quam non bene se habeat facta natura, 
 si a faciente recesserit. hinc enim etiam maxime conmendatur, 
 quale bonum sit deus, quando nulli ab eo recedenti bene est, 
 quia et qui gaudent in mortiferis uoluptatibus esse sine 
 dolorum timore non possunt et qui omnino malum desertionis

 

 
 
 
 suae maiore superbiae stupore non sentiunt aliis, qui haec 
 discernere nouerunt, miseriores prorsus adparent, ut, si nolunt 
 recipere medicinam talia deuitandi, ualeant ad exemplum, 
 quo possint talia deuitari. sicut enim apostolus Iacobus dicit, 
 unusquisque temtatur a concupiscentia sua abstractus 
 et inlectus. deinde concupiscentia cum conceperit, 
 parit peccatum; peccatum autem, cum co.nsummatum 
 fuerit, generat mortem. unde sanato superbiae tumore 
 resurgitur, si uoluntas, quae ante experimentum defuit, ut 
 permaneretur cum deo, saltem post experimentum adsit, ut 
 redeatur ad deum.

Sic autem quidam mouentur de hac primi hominis temtatione, 
 quod eam fieri permiserit deus, quasi nunc non 
 uideant uniuersum genus humanum diaboli insidiis sine 
 cessatione temtari. cur et hoc permittit deus? an quia probatur 
 et exercetur uirtus et est palma gloriosior non consensisse 
 temtatum quam non potuisse temtari? cum etiam 
 ipsi, qui deserto creatore eunt post temtatorem, magis magisque 
 temtent eos, qui in uerbo dei permanent, praebeantque 
 illis contra cupiditatem deuitationis exemplum et incutiant 
 contra superbiam timorem. pium. unde dicit apostolus: intendens 
 te ipsum. ne et tu temteris. mirum est enim, 
 quantum ista humilitas, qua subdimur creatori, ne tamquam 
 eius adiutorio non egentes de nostris uiribus praesumamus. 
 per scripturas omnes diuinas cura continua commendatur. 
 cum ergo etiam per iniustos iusti ac per inpios pii proficiant, 
 frustra dicitur: non crearet deus, quos praesciebat malos 
 futuros. cur enim non crearet, quos praesciebat bonis

 

 

 
 
 
 profuturos, ut et utiles eorum bonis uoluntatibus exercendis 
 admonendisque nascantur et iuste pro sua mala uoluntate 
 puniantur?

Talem, inquiunt, faceret hominem, qui nollet omnino 
 peccare. ecce nos concedimus meliorem esse naturam, quae 
 omnino peccare nolit; concedant et ipsi non esse malam 
 naturam, quae sic facta est, ut posset non peccare, si nollet. 
 et iustam esse sententiam, qua punita est, quae uoluntate. 
 non necessitate peccauit. sicut ergo ratio uera docet meliorem 
 esse creaturam, quam prorsus nihil delectat inlicitum, ita 
 ratio uera nihilominus docet etiam illam bonam esse, quae 
 habet in potestate inlicitam delectationem, si extiterit, ita 
 cohibere, ut non solum de ceteris licitis recteque factis. 
 uerum etiam de ipsius prauae delectationis cohibitione laetetur. 
 cum ergo haec natura bona sit, illa melior, cur illam solam 
 et non utramque potius faceret deus? ac per hoc qui parati 
 erant de illa sola deum laudare, uberius eum debent laudare 
 de utraque; illa quippe est in sanctis angelis, haec in sanctis 
 hominibus. qui autem sibi partes iniquitatis elegerunt laudabilemque 
 naturam culpabili uoluntate deprauarunt, non quia 
 praesciti sunt, ideo creari minime debuerunt. habent enim et 
 ipsi locum suum, quem in rebus inpleant pro utilitate sanctorum. 
 nam deus nec iustitia cuiusquam recti hominis eget. 
 quanto minus iniquitate peruersi!

Quis autem sobria consideratione dicat: melius non 
 crearet, quem praesciebat ex alterius iniquitate posse corrigi, 
 quam crearet etiam, quem praesciebat pro sua iniquitate 
 debere damnari? hoc est enim dicere: melius non esset, qui 
 alterius malo bene utendo misericorditer coronaretur, quam

 
 
 
 esset etiam malus, qui pro suo merito iuste puniretur. cum 
 enim ratio certa demonstrat duo quaedam non aequalia bona, 
 sed unum superius, alterum inferius, non intellegunt tardicordes, 
 cum dicunt: utrumque tale esset", nihil se aliud 
 dicere quam: „solum illud esset". ac sic cum aequare uolunt 
 genera bonorum, numerum minuunt et inmoderate augendo 
 unum genus, alterum tollunt. quis autem hos audiret, si 
 dicerent: quoniam excellentior sensus est uidendi quam 
 audiendi, quattuor oculi essent et aures non essent? ita, si 
 excellentior est creatura illa rationalis, quae sine ullius poenae 
 conparatione, sine ulla superbia deo subditur, aliqua uero in 
 hominibus ita creata est, ut in se dei beneficium non possit 
 agnoscere nisi alterius uidendo subplicium, ut non altum 
 sapiat, sed timeat, id est non de se praefidat, sed confidat 
 in deum: quis recte intellegens dicat: "talis esset ista, qualis 
 illa", nec uideat se nihil aliud dicere quam: "non esset ista, 
 sed sola esset illa"? quod si inerudite atque insipienter 
 dicitur, cur ergo non crearet deus etiam quos malos futuros 
 esse praesciebat, uolens ostendere iram et demonstrare potentiam 
 suam et ob hoc sustinens in multa patientia uasa irae, 
 quae perfecta sunt in perditionem, ut notas faceret diuitias 
 gloriae suae in uasa misericordiae, quae praeparauit 
 in gloriam? sic enim qui gloriatur, nonnisi in domino 
 glorietur, cum cognoscit non suum, sed illius esse non solum, 
 ut sit, uerum etiam, ut nonnisi ab illo bene sibi sit, a quo 
 habet, ut sit.

 

 
 
 
 
 Nimis itaque inportune dicitur: non essent, quibus deus 
 tantam beneficientiam misericordiae suae tribueret, si aliter 
 esse non possent, nisi essent et hi, in quibus uindictae iustitiam 
 demonstraret.

Cur enim non utrique potius essent, quando in utrisque 
 et bonitas dei et aequitas iure praedicatur? -
 
 At enim: si deus uellet, etiam isti boni essent. quanto 
 melius hoc deus uoluit, ut quod uellent essent, sed boni 
 infructuose, mali autem inpune non essent et in eo ipso. aliis 
 utiles essent! sed praesciebat, quod eorum futura esset 
 uoluntas mala. praesciebat sane et, quia falli non potest eius 
 praescientia, ideo non ipsius, sed eorum est uoluntas mala. 
 cur ergo eos creauit, quos tales futuros esse praesciebat? 
 quia, sicut praeuidit, quid mali essent facturi, sic etiam 
 praeuidit de malis factis eorum quid boni esset ipse facturus. 
 sic enim eos fecit, ut eis relinqueret, unde et ipsi aliquid 
 facerent, quo quidquid etiam culpabiliter eligerent illum de 
 se laudabiliter operantem inuenirent. a se quippe habent 
 uoluntatem malam, ab illo autem et naturam bonam et 
 iustam poenam, sibi debitum locum, aliis exercitationis adminiculum 
 et timoris exemplum.

Sed posset, inquit, etiam ipsorum uoluntatem in bonum 
 conuertere, quoniam omnipotens est. posset plane. cur ergo

 

 
 
 
 non fecit? quia noluit. cur noluerit, penes ipsum est. debemus 
 enim non plus sapere quam oportet sapere. puto tamen 
 paulo ante satis nos ostendisse non parui boni esse rationalem 
 creaturam, etiam istam, quae malorum conparatione cauet 
 malum. quod genus bonae creaturae utique non esset, si 
 omnium malas uoluntates in bonum deus omnipotens conuertisset 
 et nulli iniquitati poenam debitam infligeret; ac sic 
 non esset nisi solum illud genus, quod nulla uel peccati uel 
 subplicii malorum conparatione proficeret. ita uelut aucta 
 numerositate excellentioris generis ipsorum generum bonorum 
 numerus minueretur.

Ergo, inquiunt, est aliquid in operibus dei, quod alterius 
 malo indigeat, quo proficiat ad bonum? itane obsurduerunt 
 et excaecati sunt homines nescio quo studio contentionis, ut 
 non audiant uel uideant, quibusdam punitis quam plurimi 
 corrigantur? quis enim paganus, quia Iudaeus, quis haereticus 
 non hoc in domo sua cotidie probet? uerum cum uenitur ad 
 disputationem inquisitionemque ueritatis, nolunt aduertere 
 sensus suos homines, ex quo opere diuinae prouidentiae in 
 eos ueniat inponendae commotio disciplinae, ut, si non corriguntur 
 qui puniuntur, eorum tamen exemplum ceteri metuant 
 ualeatque ad eorum salutem iusta pernicies aliorum. num 
 enim malitiae illorum uel nequitiae deus auctor est, de quorum 
 iusta poena consulit, quibus hoc modo consulendum esse 
 constituit? non utique . sed cum eos uitiis propriis malos

 

 
 
 
 futuros esse praesciret, non eos tamen creare destitit, utilitati 
 deputans eorum, quos in hoc genere creauit, ut ad bonum 
 proficere nisi malorum conparatione non possent. si enim non 
 essent, nulli rei utique prodeessent. parumne boni actum est 
 ut sint, qui certe illi generi utiles sunt? quod genus quisquis 
 non uult ut sit, nihil aliud agit, nisi ut ipse in eo 
 non sit. 
 
 Magna opera domini, exquisita in omnes uoluntates 
 eius! praeuidet bonos futuros et creat, praeuidet malos 
 futuros et creat, se ipsum ad fruendum praebens bonis, multa 
 munerum suorum largiens et malis, misericorditer ignoscens, 
 iuste ulciscens, itemque misericorditer ulciscens, iuste ignoscens, 
 nihil metuens de cuiusquam malitia, nihil indigens de 
 cuiusquam iustitia, nihil sibi consulens nec de operibus 
 bonorum et bonis consulens etiam de poenis malorum. cur 
 ergo non permitteret temtari hominem illa temtatione prodendum, 
 conuincendum, puniendum, cum superba concupiscentia 
 propriae potestatis quod conceperat pareret suoque 
 fetu confunderetur iustoque subplicio a superbiae atque inoboedientiae 
 malo posteros deterreret, quibus ea conscribenda 
 et adnuntianda parabantur?

Si autem quaeritur, cur potissimum per serpentem 
 diabolus temtare permissus sit, iam hoc significandi gratia 
 factum esse quem non admoneat scriptura tantae auctoritatis,

 

 - 
 
 
 tantis diuinitatis documentis agens in prophetando, quantis 
 effectis iam mundus inpletus est? non quo diabolus aliquid 
 ad instructionem nostram significare uoluerit, sed cum accedere 
 ad temtandum non posset nisi permissus, num per aliud 
 posset, nisi per quod permittebatur accedere? quidquid igitur 
 serpens ille significauit. ei prouidentiae tribuendum est, sub 
 qua et ipse diabolus suam quidem habet cupiditatem nocendi, 
 facultatem autem nonnisi quae datur uel ad subuertenda ac 
 perdenda uasa irae uel ad humilianda siue probanda uasa misericordiae. 
 natura itaque serpentis unde sit, nouimus; produxit 
 enim terra in uerbo dei omnia pecora, et serpentes et bestias: 
 quae uniuersa creatura habens in se animam uiuam inrationalem 
 uniuersae rationali creaturae siue bonae siue malae 
 uoluntatis lege diuini ordinis subdita est. quid ergo mirum, 
 si per serpentem aliquid agere permissus est diabolus, cum 
 daemonia in porcos intrare Christus ipse permiserit?

Magis de ipsa natura diaboli scrupulosius quaeri solet, 
 quam totam quidam haeretici, offensi molestia malae uoluntatis 
 eius, alienare conantur a creatura summi et ueri dei et alterum 
 ei dare principium, quod sit contra deum. non enim 
 ualent intellegere omne, quod est, in quantum aliqua substantia 
 est, et bonum esse et nisi ab illo deo uero, a quo 
 omne bonum est, esse non posse, malam uero uoluntatem 
 inordinate moueri bona inferiora superioribus praeponendo, 
 atque ita factum esse, ut rationalis creaturae spiritus sua

 

 
 
 
 potestate propter excellentiam delectatus tumesceret superbia, 
 per quam caderet a beatitudine spiritalis paradisi, et inuidentia 
 contabesceret. in quo tamen bonum est hoc ipsum, quod uiuit 
 et uiuificat corpus, siue aerium, sicut ipsius diaboli uel 
 daemonum spiritus, siue terrenum, sicut hominis anima 
 cuiusuis, etiam maligni atque peruersi. ita dum nolunt 
 aliquid quod deus fecerit propria uoluntate peccare, ipsius 
 dei substantiam dicunt primo necessitate et post inexpiabiliter 
 uoluntate corruptam atque peruersam. sed de istorum dementissimo 
 errore alias iam multa diximus.

In hoc autem opere quaerendum est secundum sanctam 
 scripturam, quid de diabolo dicendum sit. primo, utrum ab 
 initio ipsius mundi sua potestate delectatus abstiterit ab illa 
 societate et caritate, qua beati sunt angeli, qui fruuntur deo, 
 an aliquo tempore in sancto coetu fuerit angelorum etiam 
 ipse pariter iustus et pariter beatus. nonnulli enim dicunt 
 ipsum ei fuisse casum a supernis sedibus, quod inuiderit 
 homini facto ad imaginem dei. porro autem inuidia sequitur 
 superbiam, non praecedit; non enim causa superbiendi est 
 inuidia, sed causa inuidendi superbia. cum igitur superbia 
 sit amor excellentiae propriae, inuidentia uero sit odium 
 felicitatis alienae, . quid unde nascatur satis in promtu est. 
 amando enim quisque excellentiam suam uel paribus inuidet, 
 quod ei coaequentur, uel inferioribus, ne sibi coaequentur, 
 uel superioribus, quod eis non coaequetur. superbiendo igitur 
 inuidus, non inuidendo quisque superbus est.

Merito initium omnis peccati superbiam scriptura 
 definiuit dicens: initium omnis peccati superbia. cui testimonio 
 non inconuenienter aptatur etiam illud, quod apostolus 
 ait: radix omnium malorum est auaritia, si auaritiam 
 generalem intellegamus, qua quisque adpetit aliquid amplius 
 quam oportet propter excellentiam suam et quendam propriae 
 rei amorem . cui sapienter nomen latina lingua indidit, cum 
 appellauit priuatum, quod potius a detrimento quam ab 
 incremento dictum elucet; omnis enim priuatio minuit. unde 
 itaque uult eminere superbia, inde in angustias egestatemque 
 contruditur. cum a communi ad proprium damnoso sui amore 
 redigitur. specialis est autem auaritia, quae usitatius appellatur 
 amor pecuniae. cuius nomine apostolus per speciem 
 genus significans uniuersalem auaritiam uolebat intellegi 
 dicendo: radix omnium malorum est auaritia. hac enim 
 et diabolus cedidit, qui utique non amauit pecuniam, sed 
 propriam potestatem. proinde peruersus sui amor priuat sancta 
 societate turgidum spiritum eumque coartat miseria iam per 
 iniquitatem satiari cupientem. hinc alio loco cum dixisset: 
 erunt enim homines se ipsos amantes, continuo subiecit: 
 amatores pecuniae, ab illa generali auaritia, cuius superbia 
 caput est, ad hanc specialem descendens, quae propria hominum 
 est. neque enim essent etiam homines amatores pecuniae, 
 nisi eo se putarent excellentiores quo ditiores. cui morbo 
 contraria caritas non quaerit, quae sua sunt, id est non 
 priuata excellentia laetatur; merito ergo et non inflatur. 
 
 Hi duo amores — quorum alter sanctus est, alter inmundus,

 

 
 
 
 alter socialis, alter priuatus, alter communi utilitati consulens 
 propter supernam societatem, alter etiam rem communem in 
 potestatem propriam redigens propter adrogantem dominationem, 
 alter subditus, alter aemulus deo, alter tranquillus, 
 alter turbulentus, alter pacificus, alter seditiosus, alter ueritatem 
 laudibus errantium praeferens, alter quoquo modo laudis 
 auidus, alter amicalis, alter inuidus, alter hoc uolens proximo 
 quod sibi, alter subicere proximum sibi, alter propter proximi 
 utilitatem regens proximum, alter propter suam - praecesserunt 
 in angelis, alter in bonis, alter in malis, et distinxerunt conditas 
 in genere humano ciuitates duas sub admirabili et 
 ineffabili prouidentia dei cuncta, quae creat, administrantis et 
 ordinantis, alteram iustorum, alteram iniquorum. quarum etiam 
 quadam . temporali conmixtione peragitur saeculum, donec 
 ultimo iudicio separentur, et altera coniuncta angelis bonis in 
 rege suo uitam consequatur aeternam, altera coniuncta angelis 
 malis in ignem cum rege suo mittatur aeternum. de quibus 
 duabus ciuitatibus latius fortasse alio loco, si dominus uoluerit, 
 disseremus.

Quando ergo deiecerit superbia diabolum, ut naturam 
 suam bonam praua uoluntate peruerteret, scriptura non dicit; 
 ante tamen factum fuisse et ex hac eum homini inuidisse 
 ratio manifesta declarat. in promtu est enim omnibus haec 
 intuentibus non ex inuidentia superbiam nasci, sed ex superbia

 
 
 
 potius inuidentiam. non autem frustra putari potest ab initio 
 temporis diabolum superbia cecidisse nec fuisse ullum antea 
 tempus, quo cum angelis sanctis pacatus uixerit et beatus, 
 sed ab ipso exordio creaturae a suo creatore apostatasse, ut 
 illud, quod dominus ait: ille homicida erat ab initio et 
 in ueritate non stetit. utrumque ab initio intellegamus. 
 non solum quod homicida fuit. sed etiam quod in ueritate 
 non stetit. et homicida quidem ab illo initio, ex quo homo 
 potuit occidi; non autem potuit occidi. antequam esset, qui 
 occideretur. ab initio ergo homicida diabolus. quia ipse occidit 
 hominem primum, ante quem nullus hominum fuit. in ueritate 
 autem non stetit et hoc ab initio. ex quo ipse creatus est. 
 qui staret, si stare uoluisset.

Quomodo enim duxisse uitam beatam inter beatos 
 angelos credi potest, qui futuri sui peccati atque subplicii. 
 id est desertionis et ignis aeterni. praescius non fuit? si 
 praescius non fuit, merito quaeritur, cur non fuerit. neque 
 enim sancti angeli aeternae suae uitae ac beatitatis incerti 
 sunt. nam quomodo beati, si incerti? an dicemus hoc deum 
 diabolo reuelare noluisse, cum adhuc esset angelus bonus. 
 uel quid facturus uel quid passurus esset, ceteris autem reuelasse, 
 quod essent in aeternum in eius ueritate mansuri? quod si ita 
 est, ideo iam non aequaliter beatus, immo iam nec plene beatus 
 fuit, quandoquidem plene beati de sua beatitudine certi sunt, ut 
 eam nullus perturbet metus. quo autem malo merito ita

 

 
 
 
 discernebatur a ceteris, ut ei deus nec ea, quae ad ipsum pertinerent, 
 futura reuelaret? numquid ille prius ultor quam iste peccator? 
 absit. neque enim deus damnat innocentes. an forte ex alio 
 genere angelorum fuit, quibus deus non dedit uel de se ipsis 
 praescientiam futurorum? qui quonam modo beati possint esse 
 non uideo, quibus incerta est ipsa sua beatitudo. nam et hoc 
 quidam senserunt non fuisse diabolum in illa sublimi natura 
 angelorum, quae supercaelestis est, sed in eorum, qui aliquanto 
 inferius in mundo facti sunt et per sua officia distributi. 
 tales enim fortasse posset aliquid etiam inlicitum delectare: 
 quam tamen delectationem si peccare nollent, libero arbitrio 
 cohiberent, sicut homo, maxime ille primus, qui peccati 
 poenam nondum habebat in membris, quandoquidem et ipsa 
 a sanctis uiris deo subditis per eius gratiam pietate superatur.

Porro ista quaestio de beata uita, utrum eam quisquam 
 iam habere dicendus sit, cuius incertus est utrum secum 
 permansura sit an ei miseria quandoque succedat, potest et 
 de ipso primo homine oriri. nam si futuri sui peccati conscius 
 erat diuinaeque uindictae, beatus esse unde poterat? ergo erat 
 in paradiso non beatus. sed enim non erat futuri peccati sui 
 praescius. ergo per hanc ignorantiam aut eiusdem beatitudinis 
 incertus, et quomodo iam uere beatus? aut falsa spe certus, non 
 scientia, et quomodo non stultus? 
 
 Sed tamen hominis adhuc in corpore animali constituti, 
 cui oboedienter uiuenti dandum adhuc esset angelorum consortium 
 et mutatio corporis ex animali in spiritale, possumus 
 intellegere beatam uitam secundum quendam modum, etiamsi

 
 
 
 non erat praescius futuri sui peccati. neque enim et illi 
 praescii fuerunt, quibus apostolus dicit: uos, qui spiritales 
 estis, instruite huius modi in s\'piritu lenitatis, intendens 
 te ipsum, ne et tu temteris; non absurde tamen 
 nec inprobe dicimus beatos iam fuisse hoc ipso, quod spiritales 
 essent non corpore, sed iustitia fidei, spe gaudentes, 
 in tribulatione patientes. quanto magis ergo et ampliore 
 modo beatus erat homo in paradiso ante peccatum, quamuis 
 incertus futuri sui casus, qui spe ita gaudebat propter praemium 
 futurae commutationis, ut nulla esset tribulatio, cui tolerandae 
 patientia militaret! quamuis enim non uana praesumtione de 
 incerto certus uelut stultus, sed spe non infidelis, antequam 
 adprehenderet illam uitam, ubi certissimus ipsius aeternae 
 uitae suae futurus esset, posset exsultare, quemadmodum 
 scriptum est: cum tremore, et hac exsultatione multo abundantius 
 in paradiso quam sancti in his terris beatus esse 
 modo quodam inferiore quam in illa uita aeterna sanctorum 
 supercaelestiumque angelorum, non tamen nullo.

Dicere autem de aliquibus angelis, quod in suo quodam 
 genere beati esse possint, futurae suae iniquitatis et damnationis 
 uel certe perpetuae salutis incerti, quibus nec spes 
 subesset, quod aliquando et ipsi aliqua in melius mutatione 
 certi de hac re futuri essent, uix ferenda praesumtio est; nisi 
 forte et hoc dicatur ita creatos istos angelos mundanis 
 ministeriis distributos sub aliis sublimioribus et beatioribus.

 

 
 
 
 ut pro recte gestis praeposituris suis accipiant illam uitam 
 beatam ac sublimiorem, de qua possint esse certissimi, cuius 
 utique spe gaudentes possint non incongrue dici iam beati. 
 ex quorum numero si diabolus cecidit cum sociis iniquitatis 
 suae, simile est hoc ei, quod cadunt a iustitia fidei etiam 
 homines simili superbia praeuaricati, uel se ipsos seducentes 
 uel illi seductori consentientes. 
 
 Sed adserant haec duo genera bonorum angelorum qui 
 potuerint, unum supercaelestium, in quibus numqam fuit, qui 
 cadendo diabolus factus est, alterum autem mundanorum, in 
 quibus fuit; mihi autem. fateor, unde hoc secundum scripturas 
 adseram, non interim occurrit, sed coartatus quaestione illa, 
 qua quaeritur, utrum sui casus praescius, antequam caderet, 
 fuerit, ne suae beatitudinis incertos esse uel aliquando fuisse 
 angelos dicerem, non sine causa putari posse dixi diabolum 
 ab ipso creaturae, hoc est ab ipso uel temporis uel suae 
 conditionis initio cecidisse nec aliquando in ueritate stetisse.

Unde nonnulli eum non in hanc malitiam libero arbitrio 
 uoluntatis esse deflexum, sed in hac omnino creatum putant 
 quamuis a domino deo summo et uero naturarum omnium 
 creatore adhibentque testimonium de libro Iob, quoniam ibi 
 scriptum est, cum de illo sermo esset: hoc est initium 
 figmenti domini, quod fecit ut inludatur ab angelis 
 eius: cui sententiae congruit, quod in psalmo scriptum est: 
 draco hic, quem finxisti ad inludendum ei, nisi quod

 

 
 
 
 
 
 hic "quem finxisti" dixit, non autem sicut ibi, hoc est 
 initium figmenti domini, tamquam initio eum ita finxisset, 
 ut malus, ut inuidus, ut seductor, ut omnino diabolus esset 
 non uoluntate deprauatus, sed ita creatus.

Haec opinio quomodo non sit aduersa ei, quod scriptum 
 est: fecit deus omnia; et ecce bona ualde, ubi inuenitur 
 diabolus non propria uoluntate deprauatus, sed ab ipso domino 
 deo factus malus ualde, quamuis conentur ostendere nec 
 insulse etiam uel inerudite adseratur non tantum conditione 
 prima, sed etiam nunc deprauatis tot uoluntatibus in summa 
 tamen omnia, quae creata sunt, id est uniuersam omnino 
 creaturam bonam esse ualde, non quo boni sint in ea mali, 
 sed quod non efficiant malitia sua, ut sub dei administratoris 
 imperio, uirtute, sapientia decus et ordo uniuersitatis aliqua 
 ex parte turpetur siue turbetur, cum suis quibusque uoluntatibus, 
 etiam malis, tribuantur certi et congrui limites 
 potestatum et pondera meritorum, ut etiam cum ipsis conuenienter 
 iusteque ordinatis uniuersitas pulchra sit: tamen, 
 quia cuilibet occurrit et uerum est atque manifestum iustitiae 
 ipsi esse contrarium, ut nullo praecedente merito hoc ipsum 
 in quoque deus damnet, quod in eo ipse creauerit, certaque 
 et euidens damnatio diaboli et angelorum eius ex euangelio 
 recitatur, ubi se dicturum dominus praenuntiauit eis qui a 
 sinistris sunt: ite in ignem aeternum, qui praeparatus 
 est diabolo et angelis eius, nullo modo in eo naturam,

 

 

 

 
 
 
 quam deus creauit, sed malam propriam uoluntatem poena 
 ignis aeterni plectendam esse credendum est.

Nec eius naturam esse significatam, quod dictum est: 
 hoc est initium figmenti domini, quod fecit ut inludatur 
 ab angelis eius, sed uel corpus aerium, quod tali 
 uoluntati congruenter aptauit, uel ipsam ordinationem, in qua 
 eum fecit etiam nolentem utilem bonis, uel, quod praesciens 
 eum propria uoluntate malum futurum fecit eum tamen non 
 abstinens bonitatem suam in praebenda uita atque substantia 
 futurae etiam noxiae uoluntati, simul praeuidens, quanta de 
 illo bona esset sua mirabili bonitate ac potestate facturus. 
 initium autem figmenti domini dictus est, quod fecit ut 
 inludatur ab angelis eius, non quia ipsum primitus condidit 
 uel initio malum condidit, sed quia, cum sciret eum 
 ad hoc propria uoluntate malum futurum, ut bonis noceret, 
 creauit eum ad hoc, ut de illo bonis ipse prodesset. hoc est 
 enim: ut inludatur ab angelis eius, quoniam sic inluditur, 
 cum sanctis prosunt temtationes eius, quibus eos deprauare 
 conatur, ut malitia, in qua ipse esse uoluit, eo nolente sit 
 utilis seruis dei, qui hoc praeuidens eum finxit. ideo initium 
 ad inludendum, quia et mali homines, uasa eiusdem diaboli 
 et tamquam capitis corpus, quos nihilominus deus malos 
 futuros praeuidens creauit tamen ad utilitatem sanctorum, 
 similiter inluduntur, cum et ipsis nocere uolentibus praestatur 
 sanctis ex eorum conparatione cautela et pia sub deo humilitas 
 et intellegentia gratiae et exercitatio ad tolerandos malos et 
 probatio ad diligendos inimicos. sed ille est initium figmenti, 
 quod sic inluditur, quia praecedit istos et temporis antiquitate

 
 
 
 et principatu malitiae. hoc autem illi deus per sanctos angelos 
 facit illo opere prouidentiae, quo creatas naturas administrat, 
 subdens uidelicet angelos malos angelis bonis, ut malorum 
 inprobitas non quantum nititur sed quantum sinitur possit; 
 nec tantum angelorum malorum, uerum et hominum, donec 
 etiam ista iustitia, qua uiuitur ex fide, quae nunc patienter in 
 hominibus exercetur, conuertatur in iudicium, ut possint et 
 ipsi non solum duodecim tribus Israhel, sed etiam angelos 
 iudicare.

Quod ergo putatur numquam diabolus in ueritate 
 stetisse, numquam cum angelis beatam duxisse uitam, sed 
 ab ipso suae conditionis initio cecidisse, non sic accipiendum 
 est, ut non propria uoluntate deprauatus, sed malus a bono 
 deo creatus putetur: alioquin non ab initio cecidisse diceretur; 
 neque enim cecidit, si talis est factus. sed factus continuo 
 se a luce ueritatis auertit, superbia tumidus et propriae 
 potestatis delectatione corruptus . unde beatae atque angelicae 
 uitae dulcedinem non gustauit: quam non utique acceptam 
 fastidiuit, sed nolendo accipere deseruit et amisit. proinde 
 nec sui casus praescius esse potuit, quoniam sapientia pietatis 
 est fructus. ille autem continuo inpius consequenter et mente 
 caecus non ex eo, quod acceperat, cecidit, sed ex eo, quod 
 acciperet, si subdi uoluisset deo: quod profecto quia noluit,

 

 

 
 
 
 et ab eo quod accepturus erat cecidit et potestatem illius, 
 sub quo esse noluit, non euasit, factumque in illo est pondere 
 meritorum, ut nec iustitiae possit lumine delectari nec ab 
 eius sententia liberari.

Quod ergo per Esaiam prophetam in eum dicitur: 
 quomodo cecidit de caelo lucifer mane oriens? contritus 
 est in terram qui mittebat ad omnes gentes. 
 tu autem dixisti sensu tuo: in caelum ascendam, super 
 sidera caeli ponam thronum meum, sedebo in monte 
 excelso super montes excelsos, qui sunt ad aquilonem, 
 ascendam super nubes, ero similis altissimo. 
 nunc autem ad inferos descendes et cetera, quae in 
 figura regis uelut Babylonis in diabolum dicta intelleguntur, 
 plura in eius corpus conueniunt, quod etiam de humano 
 genere congregat, et in eos maxime, qui ei per superbiam 
 cohaerent apostatando a mandatis dei. sicut enim qui erat 
 diabolus homo dictus est, ut in euangelio: inimicus homo 
 hoc fecit, ita qui homo erat diabolus dictus est, ut rursus 
 in euangelio: nonne ego uos duodecim elegi? et unus 
 ex uobis diabolus est. et sicut corpus Christi, quod est 
 ecclesia, dicitur Christus, sicut illud est: uos Abrahae 
 semen estis, cum paulo superius dixisset: Abrahae dictae 
 sunt promissiones et semini eius. non dicit: et seminibus 
 tamquam in multis, sed tamquam in uno: et 
 semini tuo, quod est Christus, et iterum: sicut enim

 

 
 
 
 corpus unum est et membra habet multa, omnia 
 autem membra corporis cum sint multa unum est 
 corpus, ita et Christus: eo modo etiam corpus diaboli, 
 cui caput est diabolus, id est ipsa inpiorum multitudo maximeque 
 eorum, qui a Christo uel de ecclesia sicut de caelo 
 decidunt, dicitur diabolus et in ipsum corpus figurate multa 
 dicuntur, quae non tam capiti quam corpori membrisque conueniant. 
 itaque lucifer, qui mane oriebatur et cecidit, potest 
 intellegi apostatarum genus uel a Christo uel ab ecclesia: 
 quod ita conuertitur ad tenebras amissa luce, quam portabat, 
 quemadmodum qui conuertuntur ad deum a tenebris ad 
 lucem transeunt, id est qui fuerunt tenebrae lux fiunt.

Item in figura principis Tyri per Ezechielem prophetam 
 in diabolum dicta intelleguntur: tu es signaculum similitudinis 
 et corona decoris; in deliciis paradisi dei 
 fuisti. omni lapide pretioso ornatus es et cetera, quae 
 non tam in ipsum principem spiritum nequitiae quam in 
 corpus eius dicta conueniunt. paradisus enim dicta est ecclesia, 
 sicut legitur in Cantico canticorum: hortus conclusus, 
 fons signatus, puteus aquae uiuae, paradisus cum 
 fructu pomorum. inde ceciderunt uel aperta et corporali 
 separatione omnes haeretici uel occulta et spiritali, quamuis 
 in ea corporaliter esse uideantur, omnes conuersi ad uomitum 
 suum cum post remissionem omnium peccatorum paululum

 

 
 
 
 ambulassent in uia iustitiae, in quibus facta sunt posteriora 
 deteriora prioribus et quibus expediebat non cognoscere uiam 
 iustitiae quam cognoscentibus retrorsum reflecti a tradito 
 sibi sancto mandato. hanc pessimam generationem dominus 
 describit, cum dicit spiritum nequam exire ab homine et cum 
 aliis septem redire et in domo, quam mundatam iam inuenerat 
 intrare, ut sint nouissima hominis illius peiora prioribus. tali 
 enim generi hominum, quod iam factum est corpus diaboli, 
 possunt haec uerba congruere: a die, qua creatus es tu 
 cum cherub, id est cum sede dei, quae interpretatur "multiplicata 
 scientia", et posui te in monte sancto dei, hoc 
 est in ecclesia — unde est: et exaudiuit me de monte 
 sancto suo - fuisti in medio lapidum flammeorum, 
 id est sanctorum spiritu feruentium, lapidum uiuorum, 
 ambulasti sine uitio tu in diebus tuis, ex quo die 
 creatus es tu, donec inuenta sunt delicta tua in te. 
 possunt diligentius ista tractari, ut fortassis ostendant non 
 solum et hunc intellectum esse in his uerbis posse, sed 
 omnino alium esse non posse.

Uerum quia longum est et alium sermonem exigit 
 eidem tantum quaestioni deputatum, nunc sufficiat ista conplexio 
 aut ab initio conditionis suae diabolum a beatitudine, 
 quam si uoluisset percepturus fuerat, inpia superbia cecidisse 
 aut alios esse angelos inferioris ministerii in hoc mundo, 
 inter quos secundum eorum quandam non praesciam beatitudinem 
 uixerat et a quorum societate cum sibi subditis

 

 
 
 
 angelis suis tamquam archangelus cecidit per superbam 
 inpietatem — si hoc ullo modo adseri potest, quod mirum 
 si potest — aut certe rationem requirendam, quemadmodum 
 omnes sancti angeli, si inter illos aliquando pariter beatus 
 cum suis angelis diabolus uixit, nondum habuerint etiam ipsi 
 certam praescientiam perpetuae felicitatis suae, sed eam post 
 casum eius acceperint, aut quo merito ante peccatum suum 
 diabolus cum sociis suis a ceteris angelis discretus fuerit, 
 ut ipse sui futuri casus esset ignarus, illi autem certi permansionis 
 suae, dum tamen et peccatores angelos minime 
 dubitemus detrusos tamquam in carcerem caliginis huius 
 aeriae circa terras secundum apostolicam fidem in iudicio 
 puniendos seruari et in illa superna beatitate sanctorum angelorum 
 non esse incertam uitam aeternam nec nobis secundum 
 dei misericordiam et gratiam et fidelissimam pollicitationem 
 incertam futuram, cum fuerimus eis post resurrectionem et 
 istorum mutationem corporum copulati. ad hanc enim spem 
 uiuimus et eius promissionis gratia recreamur. quidquid autem 
 etiam de diabolo dici potest, cur eum deus creauerit, cum 
 talem praesciret futurum, et cur omnipotens eius uoluntatem 
 non conuertat in bonum, secundum ea, quae disseruimus. 
 cum de malis hominibus similiter quaereremus, siue intellegatur 
 siue credatur siue quid melius inueniri potest inueniatur.

Ab illo ergo, cuius super omnia, quae creauit, summa 
 potestas est, per angelos sanctos, a quibus inluditur diabolus,

 

 
 
 
 cum et de ipsius maliuolentia consulitur ecclesiae dei, non 
 est permissus temtare feminam nisi per serpentem nec uirum 
 nisi per feminam. sed in serpente ipse locutus est utens eo 
 uelut organo mouensque eius naturam eo modo, quo mouere 
 ille et moueri illa potuit ad exprimendos uerborum sonos et 
 signa corporalia, per quae mulier suadentis intellegeret uoluntatem. 
 in ipsa uero muliere, quia illa rationalis creatura erat, 
 quae motu suo posset uti ad uerba facienda, non ipse locutus 
 est, sed eius operatio atque persuasio, quamuis occulto 
 instinctu adiuuaret interius, quod exterius egerat per serpentem. 
 quod quidem si solo instinctu occultius ageret, sicut 
 egit in Iuda, ut traderet Christum, posset efficere in anima 
 superbo amore suae potestatis induta. sed, sicut iam dixi, 
 temtandi uoluntatem habet diabolus, in potestate autem nec 
 ut faciat habet nec quomodo faciat. quia permissus est ergo, 
 temtauit et, quomodo permissus est, ita temtauit; cui autem 
 generi hominum prodeesset quod faciebat, neque sciebat 
 neque uolebat et eo ipso inludebatur ab angelis.

Non itaque serpens uerborum sonos intellegebat, qui 
 ex illo fiebant ad mulierem. neque enim conuersa credenda 
 est anima eius in naturam rationalem, quandoquidem nec ipsi 
 homines, quorum rationalis natura est, cum daemon in eis loquitur 
 ea passione, cui exorcista requiritur, sciunt, quid loquantur:

 

 
 
 
 quanto minus ille intellegeret uerborum sonos, quos per eum 
 et ex eo diabolus illo modo faciebat, qui hominem loquentem 
 non intellegeret, si eum a diabolica passione inmunis audiret! 
 nam et quod putantur audire et intellegere serpentes uerba 
 Marsorum, ut eis incantantibus prosiliant plerumque de 
 latebris, etiam illic diabolica uis operatur, ad agnoscendam 
 ubique prouidentiam quam rem cui rei naturali ordine 
 subiciat et quid etiam uoluntatibus malis sapientissima 
 potestate permittat, ut hoc magis habeat usus serpentes 
 moueri carminibus hominum quam ullum aliud genus animantium. 
 etiam haec enim non parua testatio est naturam 
 primitus humanam serpentis seductam esse conloquio. gaudent 
 enim daemones hanc sibi potestatem dari. ut ad incantationem 
 hominum serpentes moueant, ut quolibet modo fallant quos 
 possunt. hoc autem permittuntur ad primi facti memoriam 
 commendandam, quo sit eis quaedam cum hoc genere 
 familiaritas. porro ipsum primum factum ad hoc permissum 
 est, ut per naturam serpentis significaretur generi hominum, 
 cui erudiendo haec gesta conscribi oportebat, omnis diabolicae 
 temtationis similitudo: quod adparebit, cum in serpentem 
 proferri coeperit diuina sententia.

Proinde prudentissimus omnium bestiarum, hoc 
 est astutissimus, ita dictus est serpens propter astutiam 
 diaboli, quae in illo et de illo agebat dolum, quemadmodum 
 dicitur prudens uel astuta lingua, quam prudens uel astutus 
 mouet ad aliquid prudenter astuteque suadendum. non enim 
 est haec uis seu uirtus membri corporalis, quod uocatur 
 lingua, sed utique mentis, quae utitur ea. ita etiam dictus

 
 
 
 est stilus mendax scribarum; neque enim esse mendacem 
 pertinet nisi ad uiuentem atque sentientem . sed stilus mendax 
 dictus est, quod per eum mendax mendaciter operetur, quemadmodum 
 si et iste serpens mendax diceretur, quod eo diabolus 
 tamquam stilo mendaciter uteretur. 
 
 
 Hoc ideo commendandum putaui, ne quisquam existimans 
 animantia rationis expertia humanum habere intellectum uel 
 in animal rationale repente mutari seducatur in illam opinionem 
 ridiculam et noxiam reuolutionis animarum uel hominum in 
 bestias uel in homines bestiarum. sic ergo locutus est serpens 
 homini, sicut asina, in qua sedebat Balaam, locuta est homini, 
 nisi quod illud opus fuit diabolicum, hoc angelicum. habent 
 enim quaedam boni et mali angeli opera similia, sicut Moyses 
 et magi Pharaonis. uerum in his etiam boni angeli potentiores 
 sunt nec mali angeli etiam talium operum quidquam possunt, 
 nisi quod per bonos angelos permiserit deus, ut retribuatur 
 unicuique secundum cor eius uel secundum gratiam dei 
 utrumque iuste ac benigne per altitudinem diuitiarum sapientiae 
 et scientiae dei.

Dixit ergo serpens mulieri: quid quia dixit 
 deus: non edetis ab omni ligno paradisi? et dixit 
 mulier serpenti: a fructu ligni, quod est in paradiso, 
 edemus; de fructu autem ligni, quod est in medio 
 paradisi, dixit deus: non edetis ex eo neque tangetis 
 illud, ne moriamini. ideo prius interrogauit serpens et 
 respondit hoc mulier, ut praeuaricatio esset inexcusabilis neque

 

 
 
 
 ullo modo dici posset id, quod praeceperat deus, oblitam 
 fuisse mulierem, quamquam et obliuio praecepti, maxime 
 unius et tam necessarii, ad maximam culpam damnabilis 
 neglegentiae pertineret. uerum tamen euidentior eius transgressio 
 est, cum memoria retinetur et tamquam in illo deus 
 adsistens praesensque contemnitur. unde necessarium fuit, 
 cum in psalmo diceretur: et memoria retinentibus mandata 
 eius, addere: ut faciant ea. multi enim memoria 
 retinent, ut contemnant ea praeuaricationis maiore peccato, 
 ubi obliuionis nulla est excusatio. 
 
 
 Dixit ergo serpens mulieri: non morte moriemini. 
 sciebat enim deus, quoniam qua die manducaueritis 
 de eo aperientur uobis oculi et eritis sicut dii, 
 cognoscentes bonum et malum. quando his uerbis crederet 
 mulier a bona atque utili re diuinitus se fuisse prohibitos, 
 nisi iam inesset menti amor ille propriae potestatis et quaedam 
 de se superba praesumtio, quae per illam temtationem fuerat 
 conuincenda et humilianda? denique uerbis non contenta 
 serpentis considerauit lignum uiditque bonum ad escam 
 et decorum ad aspectum et non credens posse inde se 
 mori, arbitror, quod putauerit deum alicuius significationis 
 causa dixisse: si manducaueritis, morte moriemini. atque 
 ideo sumsit de fructu eius et manducauit et dedit etiam uiro 
 suo secum, fortassis etiam cum uerbo suasorio, quod scriptura 
 tacens intellegendum relinquit. an forte nec suaderi iam

 

 
 
 
 opus erat uiro, quando illam eo cibo mortuam non esse 
 cernebat?

Ergo ederunt. et aperti sunt oculi amborum. 
 quo nisi ad inuicem concupiscendum, ad peccati poenam 
 carnis ipsius morte conceptam, ut iam esset corpus non animale 
 tantum, quod poterat, si oboedientiam conseruarent, in 
 meliorem spiritalemque habitum sine morte mutari, sed iam 
 corpus mortis, in quo lex in membris repugnaret legi mentis? 
 neque enim clausis oculis facti erant et in paradiso deliciarum 
 caeci palpantesque oberrabant, ut uetitum lignum etiam nescientes 
 adtingerent palpantesque fructus prohibitos ignorando. 
 quomodo autem animalia et uolatilia adducta sunt ad 
 Adam, ut uideret, quid ea uocaret, si non uidebat? et quomodo 
 ipsa mulier ad uirum adducta est, quando facta est, ut de illa, 
 quam non uidebat, diceret: hoc nunc os ex ossibus meis 
 et caro de carne mea et cetera? postremo, quomodo uidit 
 mulier, quia bonum est lignum in escam et quia placet oculis 
 ad uidendum et decorum est cognoscere, si eorum clausi 
 erant oculi? 
 
 Nec tamen ideo propter unius uerbi translationem totum 
 figurate accipiendum est. uiderit enim, quemadmodum dixerit 
 serpens: aperientur uobis oculi. hoc enim eum scriptor 
 libri dixisse narrauit; in qua uero significatione uel sententia 
 dixerit, lectori considerare permisit. hoc autem, quod scriptum 
 est: et aperti sunt oculi eorum et cognouerunt, quia 
 nudi erant, ita scriptum est, quemadmodum omnia, quae 
 gesta narrantur, nec tamen ideo in allegoricam narrationem 
 nos debent ducere. neque enim et euangelista narrator dicta

 
 
 
 cuiusquam figurata ex eius persona inserebat, ac non ex 
 persona sua, quae fuerant gesta, narrabat, cum diceret de 
 illis duobus, quorum erat unus Cleophas, quod, cum fregisset 
 eis dominus panem, aperti sunt oculi eorum et cognouerunt 
 eum, quem per uiam non cognouerant, non utique 
 clausis oculis ambulantes, sed eum cognoscere non ualentibus. 
 sicut ergo ibi, sic nec isto loco narratio figurata est, quamuis 
 translato uerbo scriptura usa sit, ut apertos diceret oculos, 
 qui et antea patebant: apertos utique ad aliquid intuendum . 
 et cogitandum, quod antea numquam aduerterant. ubi enim 
 ad transgrediendum praeceptum audax curiositas mota est, 
 auida experiri latentia, quidnam tacto uetito sequeretur, et 
 noxia libertate habenas prohibitionis rumpere delectata, probabilius 
 existimans non esse mortem, quam timuerant, secuturam 
 — tale quippe pomum credendum est fuisse in illa 
 arbore, cuius generis poma iam in aliis arboribus innoxia 
 senserant — magis crediderunt posse deum peccantibus facile 
 ignoscere, quam patienter tulerunt non cognoscere, quidnam 
 esset uel cur eos inde cibum sumere uetuisset. mox ergo ut 
 praeceptum transgressi sunt intrinsecus gratia deserente omnino 
 nudati, quam typho quodam et superbo amore suae potestatis 
 offenderant, in sua membra oculos iniecerunt eaque motu eo, 
 quem non nouerant, concupiuerunt. ad hoc ergo aperti sunt 
 oculi, ad quod antea non patebant, quamuis ad alia paterent.

Haec mors ea die accidit, qua factum est quod deus 
 uetuit. amisso quippe statu mirabili corpus ipsum — qui 
 status etiam de ligno uitae uirtute mystica praebebatur, per

 
 
 
 quem nec morbo temtari nec mutari aetate potuissent, ut hoc 
 in eorum carne quamuis adhuc animali et in melius postea 
 commutanda iam tamen significaretur per escam ligni uitae, 
 quod ex ipso spiritali alimento sapientiae, cuius sacramentum 
 illud lignum erat, fit in angelis per aeternitatis participationem, 
 ut in deterius non mutentur — hoc ergo amisso statu corpus 
 eorum duxit morbidam et mortiferam qualitatem, quae inest 
 etiam pecorum carni, ac per hoc etiam eundem motum, quo 
 fit in pecoribus concumbendi adpetitus, ut succedant nascentia 
 morientibus, sed tamen etiam in ipsa iam poena suae generositatis 
 index anima rationalis bestialem motum in membris 
 suae carnis erubuit eique incussit pudorem non solum, quia 
 hoc ibi sentiebat, ubi numquam antea tale aliquid senserat, 
 uerum etiam quod ille pudendus motus de praecepti transgressione 
 ueniebat. ibi enim sensit, qua prius gratia uestiretur, 
 quando in sua nuditate nihil indecens patiebatur. ibi conpletum 
 est: domine, in uoluntate tua praestitisti decori 
 meo uirtutem. auertisti autem faciem tuam, et factus 
 sum conturbatus. denique illa conturbatione ad folia ficulnea 
 cucurrerunt, succinctoria consuerunt et quia glorianda deseruerant 
 pudenda texerunt. nec arbitror eos cogitasse aliquid in illis 
 foliis, quod talibus congrueret contegi iam membra prurientia; 
 sed occulto instinctu ad hoc illa conturbatione conpulsi sunt, 
 ut etiam talis poenae suae significatio a nescientibus fieret, 
 quae peccatorem facta conuinceret et doceret scripta lectorem.

Et audierunt uocem domini dei ambulantis in 
 paradiso ad uesperam. ea quippe hora tales iam conuenerat 
 uisitari, qui defecerant a luce ueritatis. fortassis autem aliis 
 intrinsecus uel effabilibus uel ineffabilibus modis deus cum 
 illis antea loquebatur, sicut etiam cum angelis loquitur ipsa 
 incommutabili ueritate inlustrans mentes eorum, ubi est 
 intellectus nosse simul quaecumque etiam per tempora non 
 fiunt simul: forte, inquam, sic cum eis loquebatur, etsi non 
 tanta participatione diuinae sapientiae, quantam capiunt angeli, 
 tamen pro humano modulo, quantumlibet minus, sed ipso 
 genere uisitationis et locutionis; fortassis etiam illo qui fit 
 per creaturam siue in extasi spiritus corporalibus imaginibus 
 siue ipsis sensibus corporis aliqua specie praesentata uel ad 
 uidendum uel ad audiendum, sicut in angelis suis solet 
 uideri deus uel sonare per nubem. nunc tamen quod audierunt 
 uocem dei ambulantis in paradiso ad uesperam, nonnisi per 
 creaturam uisibiliter factum est, ne substantia illa inuisibilis 
 et ubique tota, quae patris et filii est et spiritus sancti, corporalibus 
 eorum sensibus locali et temporali motu adparuisse 
 credatur. 
 
 
 Et absconderunt se Adam et mulier eius a facie 
 domini in medio ligno, quod est in paradiso. cum deus 
 auertit intrinsecus faciem suam et fit homo conturbatus, non 
 miremur haec fieri, quae similia sunt dementiae, per nimium 
 pudorem ac timorem illo quoque occulto instinctu non 
 quiescente, ut ea nescientes facerent, quae aliquid

 

 
 
 
 significarent quandoque scituris posteris, propter quos ista conscripta 
 sunt.

Et uocauit dominus deus Adam et dixit illi: Adam 
 ubi e s ? increpantis uox est, non ignorantis. et hoc sane ad 
 aliquam pertinet significationem, quod sicut praeceptum uiro 
 datum est, per quem perueniret ad feminam, ita uir prior 
 interrogatur; praeceptum enim a domino per uirum usque ad 
 feminam, peccatum autem a diabolo per feminam usque ad 
 uirum. haec mysticis significationibus plena sunt non id 
 agentibus, in quibus facta sunt, sed de his agente potentissima 
 sapientia dei. non autem nunc significata reseramus, 
 sed gesta defendimus. 
 
 Respondit ergo Adam: uocem tuam audiui in paradiso 
 et timui, quia nudus sum, et absondi me. satis probabile 
 est solere deum per creaturam tali actioni congruam 
 in forma humana primis illis hominibus adparere; quos tamen 
 numquam permisit aduertere nuditatem suam eorum intentionem 
 in superna sustollens, nisi post peccatum pudendum 
 in membris motum poenali membrorum lege sensissent. sic 
 ergo adfecti sunt, ut solent adfici homines sub oculis hominum; 
 et talis adfectio de peccati poena erat eum latere uelle, quem 
 latere nihil potest, et ab eo carnem occultare, qui cordis 
 inspector est. sed quid mirum, si superbe uolentes esse sicut 
 dii euanuerunt in cogitationibus suis et obscuratum est 
 insipiens cor eorum? se quippe dixerunt esse sapientes in 
 abundantia sua et illo auertente faciem stulti facti sunt. quod 
 enim iam ipsos pudebat erga se ipsos, unde sibi et succinctoria

 

 
 
 
 fecerant, multo uehementius ab illo etiam sic succincti uideri 
 uerebantur, qui tamquam familiari temperamento ad eos. 
 uidendos per creaturam uisibilem uelut humanos oculos adferebat. 
 si enim propterea sic adparebat, ut homines tamquam 
 cum homine loquerentur, quemadmodum Abraham ad quercum 
 Mambrae, illa ipsa prope amicitia pudore onerabat post 
 peccatum, quae fiduciam dabat ante peccatum; nec iam illam 
 nuditatem audebant ostendere talibus oculis, quae displicebat 
 et suis.

Dominus ergo uolens iam peccatores moro iustitiae 
 interrogatos punire amplius quam illa erat poena, de qua iam 
 cogebantur erubescere, quis nuntiauit, inquit, tibi, quia 
 nudus es, nisi a ligno quod praeceperam tibi tantum 
 ne ex eo manducares ab eo edisti? hinc enim mors concepta 
 propter dei sententiam, qui sic fuerat comminatus, fecit 
 aduerti concupiscentialiter membra, ubi dicti sunt aperti oculi, 
 et secutum est, quod puderet. et dixit Adam: mulier, 
 quam dedisti mecum, haec mihi dedit a ligno, et edi. 
 superbia! numquid dixit: peccaui? habet deformitatem confusionis 
 et non habet confessionis humilitatem. ad hoc ista 
 conscripta sunt, quia et ipsae interrogationes nimirum ad hoc 
 factae sunt, ut et ueraciter et utiliter scriberentur, quia, si 
 mendaciter, non utique utiliter, ut aduertamus, quo morbo 
 superbiae laborent homines hodie nonnisi in creatorem

 

 

 

 
 
 
 conantes referre, si quid egerint mali, cum sibi uelint tribui, 
 si quid egerint boni. mulier, inquit, quam dedisti mecum, 
 id est quam dedisti, ut esset mecum, haec mihi dedit a 
 ligno, et edi: quasi ad hoc data sit, ut non ipsa potius 
 oboediret uiro et ambo deo. 
 
 
 Et dixit dominus deus mulieri: quid hoc fecisti? 
 et dixit mulier: serpens seduxit me, et manducaui. 
 nec ista confitetur peccatum, sed in alterum refert inpari 
 sexu, pari fastu. ex his tamen natus est nec eos imitatus est. 
 sed plane pluribus malis exercitus, qui dixit et dicet usque 
 ad terminum saeculi: ego dixi: domine, miserere mei; 
 sana animam meam, quoniam peccaui tibi. quanto 
 melius sic et isti! sed adhuc ceruices peccatorum non conciderat 
 dominus. restabant labores, dolores, mortes et omnis 
 contritio saeculi et gratia dei, qua tempore oportuno subuenit 
 hominibus, quos adflictos docuit non de se ipsis debere praesumere. 
 serpens, inquit, seduxit me, et manducaui: quasi 
 cuiusquam suasio praecepto dei debuerit anteponi.

Et dixit dominus deus serpenti: quia fecisti 
 hoc, maledictus tu ab omnibus pecoribus et ab 
 omnibus bestiis, quae sunt super terram. super pectus 
 tuum et uentrem tuum ambulabis et terram edes 
 omnes dies uitae tuae. et inimicitias ponam inter 
 te et inter mulierem et inter semen tuum et inter 
 semen eius. ipsa tibi seruabit caput, et tu seruabis 
 eius calcaneum. tota ista sententia figurata est nec aliud

 

 
 
 
 ei debet scriptoris fides narrationisque ueritas, nisi ne illam 
 dictam fuisse dubitemus. quod enim positum est: et dixit 
 dominus deus serpenti, uerba scribentis sunt; haec exigenda 
 sunt per proprietatem. hoc ergo uerum est dictum 
 esse serpenti. iam cetera uerba dei sunt, quae libero lectoris 
 intellectui relinquuntur, utrum proprie an figurate accipi 
 debeant, sicut in exordio uoluminis huius nostri praelocuti 
 sumus. proinde quod serpens, cur hoc fecerit, non est interrogatus, 
 potest uideri, quod non ipse utique id in sua natura 
 et uoluntate fecerat, sed diabolus de illo et per illum et in 
 illo fuerat operatus, qui iam ex peccato inpetatis ac superbiae 
 suae igni destinatus fuerat sempiterno. nunc ergo quod serpenti 
 dicitur et ad eum, qui per serpentem operatus est, 
 utique refertur, procul dubio figuratum est; nam his uerbis 
 temtator ille describitur, qualis generi humano futurus esset, 
 quod genus humanum propagari tunc coepit, quando haec in 
 diabolum est tamquam in serpentem prolata sententia. haec 
 itaque uerba quomodo figuris expositis accipienda sint, et in 
 illis duobus aduersus Manichaeos editis libris de Genesi, 
 quantum potuimus, disseruimus et, si quid diligentius et 
 congruentius alias potuerimus, deus aderit, ut efficiamus; 
 nunc tamen nostra intentio in aliud quam suscepimus nullo 
 exigente auertenda est.

Et mulieri dixit: multiplicans multiplicabo

 

 

 

 
 
 
 tristitias tuas et gemitum tuum; in tristitiis paries 
 filios, et ad uirum tuum conuersio tua, et ipse tui 
 dominabitur. haec quoque in mulierem dei uerba figurate 
 ac prophetice multo commodius intelleguntur. uerum tamen. 
 quia nondum pepererat femina nec dolor et gemitus parientis 
 nisi ex corpore mortis est, quae illa praecepti transgressione 
 concepta est, animalibus quidem etiam tunc membris, sed si 
 homo non peccasset, non utique morituris et alio quodam 
 statu feliciore uicturis, donec post uitam bene gestam in 
 melius mutari mererentur, sicut iam supra pluribus locis 
 insinuauimus, refertur haec poena et ad proprietatem litterae, 
 nisi quia id, quod dictum est: et ad uirum tuum conuersio 
 tua, et ipse tui dominabitur, uidendum est, 
 quemadmodum proprie possit accipi. neque enim et ante 
 peccatum aliter factam fuisse decet credere mulierem, nisi ut 
 uir ei dominaretur et ad eum ipsa seruiendo conuerteretur. 
 sed recte accipi potest hanc seruitutem significatam, quae 
 cuiusdam condicionis est potius quam dilectionis, ut etiam 
 ipsa talis seruitus, qua homines hominibus postea serui esse 
 coeperunt, de poena peccati reperiatur exorta. dixit quidem 
 apostolus: per caritatem seruite inuicem; sed nequaquam 
 diceret: inuicem dominamini. possunt itaque coniuges per 
 caritatem seruire inuicem; sed mulierem non permittit 
 apostolus dominari in uirum. hoc enim uiro potius sententia 
 dei detulit et maritum habere dominum meruit mulieris non 
 natura, sed culpa: quod tamen nisi seruetur, deprauabitur 
 amplius natura et augebitur culpa.

Dixit ergo et ad uirum eius: quia audisti uocem 
 mulieris tuae et edisti de ligno, de quo praeceperam 
 tibi de eo solo non edere, maledicta terra in operibus 
 tuis; in tristitiis edes illam omnes dies uitae 
 tuae. spinas et tribulos edet tibi, et edes fenum agri. 
 in sudore faciei tuae edes panem tuum, donec conuertaris 
 in terram, ex qua sumtus es, quia terra es, 
 et in terram ibis. hos esse in terra labores humani generis 
 quis ignorat? et quia non essent, si felicitas quae in paradiso 
 fuerat teneretur, non est utique dubitandum; ac per hoc 
 etiam proprie uerba haec primitus accipere ne pigeat. seruanda 
 . tamen est et expectanda significatio prophetiae, quam maxime 
 hic intuetur dei loquentis intentio. neque enim frustra et ipse 
 Adam miro quodam instinctu tunc uocauit nomen mulieris 
 suae "Uitam", subiciens etiam: quoniam ista est mater 
 omnium uiuentium. nam et haec non scriptoris narrantis 
 uel adfirmantis, sed ipsius primi hominis uerba intellegenda 
 sunt, ut diceret: quoniam haec est mater omnium 
 uiuentium, tamquam nominis a se inpositi causam inferens, 
 cur eam uocauerit "Uitam".

Et fecit dominus deus Adae et mulieri eius 
 tunicas pelliceas et induit eos. et hoc significationis 
 gratia factum est, sed tamen factum, sicut illa, quae significationis 
 gratia dicta sunt, sed tamen dicta sunt. hoc enim, 
 quod saepe dixi nec me saepius piget dicere, a narratore 
 rerum proprie gestarum exigendum est, ut ea narret facta

 

 
 
 
 esse quae facta sunt et dicta esse quae dicta sunt. sicut 
 autem in factis quaeritur, quid factum sit et quid significet, 
 ita in uerbis, et quid dictum sit et quid significet. siue enim 
 figurate siue proprie dictum sit, quod dictum esse narratur, 
 dictum tamen esse non debet putari figuratum. 
 
 
 Et dixit deus: ecce Adam factus est tamquam unus 
 ex nobis in cognoscendo bonum et malum. quoniam 
 hoc, per quodlibet et quomodolibet dictum sit, deus tamen 
 dixit, non aliter intellegendum est, quod ait: unus ex nobis, 
 nisi propter trinitatem numerus pluralis accipiatur, sicut 
 dictum erat: faciamus hominem, sicut etiam dominus de 
 se et patre: ueniemus ad eum et mansionem apud eum 
 faciemus. replicatum est igitur in caput superbi, quo exitu 
 concupiuerit quod a serpente suggestum est: et eritis sicut 
 dii, ecce, inquit, Adam factus est tamquam unus ex 
 nobis. uerba enim sunt haec dei, non tam huic insultantis 
 quam ceteros, ne ita superbiant, deterrentis, propter quos ista 
 conscripta sunt. factus est, inquit, tamquam unus ex 
 nobis in cognoscendo -bonum et malum. quid aliud 
 intellegendum nisi exemplum timoris incutiendi esse propositum, 
 quod non solum non fuerit factus, qualis fieri uoluit, 
 sed nec illud, quod factus fuerat, conseruauit?

Et nunc, inquit deus, ne aliquando extendat 
 manum et sumat de ligno uitae et edat et uiuat in 
 aeternum. et dimisit illum dominus deus de paradiso

 

 
 
 
 uoluptatis operari terram, ex qua sumtus est. superiora 
 uerba dei sunt; hoc autem factum propter ipsa uerba secutum 
 est. alienatus enim a uita non solum quam fuerat, si praeceptum 
 seruasset, cum angelis accepturus, sed ab illa etiam, 
 quam ducebat in paradiso felici quodam corporis statu, 
 separari utique debuit a ligno uitae . siue quod ei ipso illi 
 subsisteret felix ille ipse status corporis ex re uisibili, uirtute 
 inuisibili, siue quod in eo esset et sacramentum uisibile 
 inuisibilis sapientiae, alienandus inde utique fuerat uel iam 
 moriturus uel etiam tamquam excommunicatus, sicut etiam 
 in hoc paradiso, id est ecclesia solent a sacramentis altaris 
 uisibilibus homines disciplina ecclesiastica remoueri. 
 
 Et eiecit Adam et conlocauit eum contra paradisum 
 uoluptatis. et hoc significandi gratia factum est, sed tamen 
 factum, ut contra paradisum, quo beata uita etiam spiritaliter 
 significabatur, habitaret peccator utique in miseria. et ordinauit 
 Cherubin et flammeam romphaeam, quae uertitur, 
 custodire uiam ligni uitae. hoc per caelestes 
 utique potestates etiam in paradiso uisibili factum esse credendum 
 est, ut per angelicum ministerium esset illic ignea 
 quaedam custodia: non tamen frustra factum esse nisi quia 
 significat aliquid etiam de spiritali paradiso non est utique 
 dubitandum._

Non autem ignoro quibusdam esse uisum festinatione 
 praeuertisse illos homines adpetitum scientiae boni et mali 
 et inmaturo tempore percipere uoluisse, quod eis dilatum

 

 
 
 
 oportunius seruabatur idque egisse temtatorem, ut praecerpendo, 
 quod nondum talibus congruebat, offenderent deum et 
 ab eius rei utilitate alienarentur exclusi atque damnati, ad 
 quam si suo tempore, sicut deus uolebat, accederent, possent 
 ea salubriter perfrui. hoc, si forte lignum illud non ad proprietatem 
 ut uerum lignum et uera poma eius, sed ad figuram 
 uelint accipere, habeat exitum aliquem rectae fidei ueritatique 
 probabilem. 
 
 Uisum est et quibusdam duos illos primos homines nuptias 
 suas fuisse furatos et ante mixtos esse concubitu, quam eos 
 qui creauerat copulasset: quam rem nomine ligni fuisse 
 significatam, unde prohibiti erant, donec oportuno tempore 
 iungerentur. quasi uero in ea aetate facti esse credendi sunt, 
 ut expectanda esset maturitas pubertatis, aut non illud tunc 
 legitimum esset, cum primum fieri potuisset, cum autem 
 non potuisset, non utique fieret; nisi forte sponsa erat a patre 
 tradenda et expectanda erat uotorum sollemnitas et conuiuii 
 celebritas et dotis aestimatio et conscriptio tabularum. ridiculum 
 istuc est; praeter quod a rerum gestarum proprietate 
 discedit, quam suscepimus adserendam et, quantum deus 
 donave uoluit, adseruimus.

Illud magis mouet, si iam spiritalis erat Adam, 
 quamuis mente, non corpore, quomodo credere potuerit, quod 
 per serpentem dictum est, ideo deum prohibuisse, ne fructu 
 ligni illius uescerentur, quia sciebat eos, si fecissent, futuros 
 ut deos propter dinoscentiam boni et mali, tamquam hoc 
 tantum bonum creaturae suae creator inuiderit . hoc mirum

 
 
 
 si homo spiritali mente praeditus credere potuisset. an quia 
 hoc credere ipse non posset, propterea mulier addita est, 
 quae parui intellectus esset et adhuc fortasse secundum sensum 
 carnis, non secundum spiritum mentis uiueret, et hoc 
 est, quod ei apostolus non tribuit imaginem dei? sic enim 
 ait: uir quidem non debet uelare caput, cum sit 
 imago et gloria dei; mulier autem gloria uiri est, 
 non quo mens feminae eandem imaginem capere non possit, 
 cum in illa gratia nos dicat nec masculum esse nec feminam, 
 sed quod fortassis illa hoc nondum perceperat, quod fit in 
 agnitione dei et uiro regente ac dispensante paulatim fuerat 
 perceptura neque enim frustra et illud, quod apostolus ait: 
 Adam enim primus formatus est, deinde Eua. et Adam 
 non est seductus, mulier autem seducta in praeruaricatione 
 facta est, id est ut per illam etiam uir praeuaricaretur. 
 nam et ipsum dicit praeuaricatorem, ubi ait: in 
 similitudinem praeuaricationis Adae, qui est forma 
 futuri, seductum tamen negat. nam et interrogatus non ait: 
 mulier, quam dedisti mecum, seduxit me, et manducaui, 
 sed, ipsa mihi, inquit, dedit a ligno, et manducaui; 
 illa uero, serpens, inquit, seduxit me. 
 
 Ita Salomon, uir tantae sapientiae, numquidnam credendum 
 est, quod in simulacrorum cultu credidit esse aliquid utilitatis? 
 sed mulierum amori ad hoc malum trahenti resistere non 
 ualuit, faciens quod sciebat non esse faciendum, ne suas, 
 quibus deperibat atque defluebat, mortiferas delicias

 

 
 
 
 contristaret. ita et Adam, posteaquam de ligno prohibito seducta 
 mulier manducauit eique dedit, ut simul ederent, noluit eam 
 contristare, quam credebat posse sine suo solacio contabescere, 
 si ab eius alienaretur animo, et omnino illa interire discordia, 
 non quidem carnis uictus concupiscentia, quam nondum senserat 
 in resistente lege membrorum legi mentis suae, sed 
 amicali quadam beniuolentia, qua pleramqe fit, ut offendatur 
 deus, ne homo ex amico fiat inimicus: quod eum facere non 
 debuisse diuinae sententiae iustus exitus indicauit. 
 
 Ergo alio modo quodam etiam ipse deceptus est; sed dolo 
 illo serpentino, quo mulier seducta est, nullo modo illum 
 arbitror potuisse seduci. hanc autem proprie seductionem appellauit 
 apostolus, qua id, quod suadebatur, cum falsum esset, 
 uerum putatum est, id est quod deus ideo lignum illud 
 tangere prohibuerit, quod sciebat eos, si tetigissent, uelut 
 deos futuros, tamquam eis diuinitatem inuideret, qui eos 
 homines fecerat. sed etiam si uirum propter aliquam mentis 
 . elationem, quae deum internorum scrutatorem latere non 
 poterat, sollicitauit aliqua experiendi cupiditas, cum mulierem 
 uideret accepta illa esca non esse mortuam, secundum ea, 
 quae superius tractauimus, non tamen eum arbitror, si iam 
 spiritali mente praeditus erat, ullo modo credere potuisse, 
 quod eos deus ab esca illius ligni inuidendo uetuisset. sed 
 quid plura? persuasum est illud peccatum, sicut persuaderi 
 talibus posset; conscriptum est autem, sicut legi ab omnibus 
 oporteret, etsi a paucis haec intellegerentur, sicut oporteret.

Ab exordio scripturae sanctae, quae inscribitur Genesis, 
 donec homo primus de paradiso dimissus est, undecim libris 
 siue adserendo atque defendendo, quae certa nobis sunt, siue 
 inquirendo, arbitrando, ambigendo de incertis, quae potuimus 
 et sicut potuimus, disseruimus atque conscripsimus, non tam 
 praescribentes de rebus obscuris unicuique quid sentiat, quam 
 nos docendos in quibus dubitauimus ostendentes temeritatemque 
 adfirmandi amouentes a lectore, ubi non ualuimus praebere 
 scientiae firmitatem. iste autem duodecimus liber ea iam 
 cura expeditus, qua nos pertractandus textus sacrarum litterarum 
 occupabat, liberius atque prolixius uersabit de paradiso 
 quaestionem, ne putemur euitasse, quod uidetur apostolus 
 in tertio caelo insinuare paradisum, ubi ait: scio hominem 
 in Christo ante annos quattuordecim, siue in corpore 
 nescio, siue extra corpus nescio, deus scit, raptum 
 eius modi usque in tertium caelum . et scio eius modi 
 hominem, siue in corpore siue extra corpus nescio, 
 deus scit, quia raptus est in paradisum et audiuit 
 ineffabilia uerba, quae non licet homini loqui. 
 
 
 In his uerbis primum quaeri solet, quid dicat tertium 
 caelum, deinde, utrum illic uoluerit intellegi paradisum, an, 
 posteaquam raptus est in tertium caelum, raptum esse et in

 

 
 
 
 paradisum, ubicumque sit paradisus, non ut hoc fuerit rapi 
 in tertium caelum, quod in paradisum, sed prius in tertium caelum 
 et post inde in paradisum. et hoc sic ambiguum est, ut non 
 mihi uideatur posse dissolui, nisi aliquis non ex praesentibus 
 apostoli uerbis, sed ex aliis forte scripturarum locis uel ratione 
 perspicua inueniat aliquid, quo doceat siue in tertio caelo esse 
 paradisum siue non esse, cum et ipsum tertium caelum quid 
 sit non liquido adpareat, utrum in rebus corporalibus, an 
 forte is spiritalibus intellegendum sit. posset quidem dici 
 nonnisi in locum aliquem corporalem hominem rapi potuisse 
 cum corpore; sed quia et hoc ita posuit, ut nescire se dixerit, 
 utrum in corpore an extra corpus raptus sit, quis audeat 
 dicere se scire, quod se nescire apostolus dixit? uerum tamen 
 si neque spiritus sine corpore ad loca corporalia rapi potest 
 nec corpus ad spiritalia, haec ipsa dubitatio eius uelut cogit 
 intellegi — siquidem de se ipso haec eum scripsisse nemo 
 ambigit — tale fuisse illud, quo raptus est, quod, utrum 
 corporale an spiritale esset, dinosci discernique non posset.

Cum enim uel in somnis uel in extasi corporum 
 exprimuntur imagines, non discernuntur omnino a corporibus, 
 nisi cum homo redditus sensibus corporis recognoscit se in 
 illis fuisse imaginibus, quas non per sensus corporis hauriebat. 
 quis enim, cum a somno euigilauerit, non continuo sentiat 
 imaginaria fuisse, quae uidebat, quamuis, cum ea uideret 
 dormiens, a uigilantium corporalibus uisis discernere non 
 ualebat? quamquam mihi accidisse scio et ob hoc etiam aliis 
 accidere potuisse uel posse non dubito, ut in somnis uidens 
 in somnis me uidere sentirem illasque imagines, quae ipsam 
 nostram consensionem ludificare consuerunt, non esse uera

 
 
 
 corpora, sed in somnis eas praesentari firmissime etiam 
 dormiens tenerem atque sentirem. hoc tamen fallebar aliquando, 
 quod amico meo, quem similiter. in somnis uidebam, id ipsum 
 persuadere conabar non esse illa corpora, quae uidebamus, 
 sed esse imagines somniantium, cum et ipse utique inter illa 
 sic mihi adpareret, quomodo illa: cui tamen et hoc dicebam 
 neque id uerum esse, quod pariter loqueremur, sed etiam 
 ipsum tunc aliud aliquid uidere dormientem et, utrum ista 
 ego uiderem, omnino nescire. uerum cum eidem ipsi persuadere 
 moliebar, quod ipse non esset, adducebar ex parte 
 etiam putare esse ipsum, cui profecto non loquerer, si omni 
 modo sic adficerer, quod ipse non esset. ita non poterat 
 quamuis mirabiliter uigilans anima dormientis nisi duci 
 imaginibus corporum, ac si corpora essent ipsa. 
 
 In extasi autem unum audire potui et eum rusticanum 
 uix ualentem quod sentiebat exprimere, qui et uigilare se 
 sciret et uidere quiddam non oculis corporis. nam, ut eius 
 uerbis utar, quantum recolere possum, "anima mea, inquit, 
 uidebat eum, non oculi mei; non tamen sciebam, utrum 
 corpus esset an imago corporis". non enim erat talis, ut 
 ista discerneret, uerum tamen simpliciter fidelis, ut eum sic 
 audirem, ac si illud, quod se uidisse narrabat, ipse uidissem. 
 
 Ac per hoc si paradisum Paulus ita uidit, ut adparuit 
 Petro ille discus submissus e caelo, ut Iohanni quidquid in 
 Apocalypsi se uidisse conscripsit, ut Ezechieli campus ille

 

 
 
 
 cum ossibus mortuorum et illa eorum resurrectio, ut Esaiae 
 sedens deus et in conspectu eius Seraphin et ara, unde carbo 
 adsumtus prophetae labia mundauit: manifestum eum est 
 ignorare potuisse, utrum in corpore an extra corpus ea uiderit.

Sed, si extra corpus uisa sunt et corpora non fuerunt, 
 adhuc quaeri potest, utrum imagines corporum fuerint an ea 
 substantia, quae nullam corporis similitudinem gerit, sicut 
 deus, sicut ipsa mens hominis uel intellegentia uel ratio, 
 sicut uirtutes, prudentia, iustitia, castitas, caritas, pietas et 
 quaecumque aliae sunt, quas intellegendo atque cogitando 
 enumeramus, discernimus, definimus, non utique intuentes 
 liniamenta earum uel colores aut quomodo sonent aut quid 
 oleant aut quid in ore sapiant aut quid contrectantibus de 
 calore seu frigore, mollitudine seu duritia, lenitate seu 
 asperitate renuntient, sed alia quadam uisione, alia luce, alia 
 rerum euidentia et ea longe ceteris praestantiore atque certiore. 
 
 Rursus igitur ad eadem ipsa apostoli uerba redeamus et ea 
 diligentius perscrutemur hoc sine dubitatione primitus constituto 
 multo magis atque inconparabiliter amplius apostolum 
 scisse, quod de incorporea corporeaque natura nos ut sciamus 
 utcumque conamur. si ergo sciebat spiritalia per corpus, corporalia 
 extra corpus uideri omnino non posse, cor non per ea 
 ipsa, quae uidit, quomodo etiam potuerit uidere, discreuit? 
 si enim certus erat illa esse spiritalia, cur non consequenter 
 extra corpus ea se uidisse certus nihilominus erat? si autem 
 corporalia esse nouerat, nonnisi per corpus uideri potuisse

 

 
 
 
 cur non etiam nouerat? unde ergo dubitat, utrum in corpore 
 an extra corpus ea uiderit, nisi forte ita etiam dubitat, utrum 
 illa corpora an similitudines corporum fuerint? prius itaque 
 uideamus, quid sit in uerborum istorum contextione, unde non 
 dubitet, atque ita, cum remanserit unde dubitet, fortassis ex 
 his, de quibus non dubitat, quomodo etiam illud dubitet adparebit. 
 
 Scio, inquit, hominem in Christo ante annos quattuordecim, 
 siue in corpore nescio, siue extra corpus 
 nescio, deus scit, raptum eius modi usque in tertium 
 caelum. scit ergo ante annos quattuordecim in Christo 
 raptum hominem usque ad tertium coelum. hoc omnino non 
 dubitat, nec nos ergo debemus. sed utrum in corpore an extra 
 corpus, dubitat: unde illo dubitante quis nostrum certus esse 
 audeat? num forte hinc etiam illud consequens erit, ut tertium 
 caelum fuisse dubitemus, quo raptum hominem dixit? si enim 
 res ipsa demonstrata est, tertium caelum demonstratum est; 
 si autem imago aliqua corporalium similis facta est, non erat 
 illud tertium caelum, sed illa ostensio sic ordinata est, ut 
 uideretur sibi ascendere primum caelum, super quod uideret 
 alterum, quo rursus ascendens iterum alterum uideret superius, 
 quo cum peruenisset, posset dicere se in tertium caelum 
 raptum. sed illud, quod tertium caelum esset, quo raptus 
 est, neque dubitauit neque dubitare nos uoluit. ad hoc enim 
 praemisit "scio" et inde coepit, ut quod se scire apostolus 
 dicit, solus ille non credat uerum esse, qui non credit apostolo.

Scit ergo hominem raptum esse usque in tertium 
 caelum . proinde illud, quo raptus est, uere tertium caelum

 

 
 
 
 est, non signum aliquod corporale, quod cum ostenderetur 
 Moysi, usque adeo sentiebat aliud esse ipsam dei substantiam, 
 aliud uisibilem creaturam, in qua se deus humanis et corporalibus 
 sensibus praesentabat, ut diceret: ostende mihi 
 temet ipsum, nec aliqua imago rei corporalis, quam cum 
 lohannes uideret in spiritu quaerebat, quid esset, eique 
 respondebatur uel: ciuitas est uel: populi sunt uel aliquid 
 aliud, cum uideret ille bestiam siue mulierem siue aquas 
 siue quid eius modi, sed, scio, inquit, raptum hominem 
 usque in tertium caelum. 
 
 
 Quodsi spiritalem imaginem corporali similem caelum appellare 
 uoluisset, sic erat etiam imago corporis eius, in qua 
 illuc raptus ascenderat. sic ergo et suum corpus appellaret 
 quamuis imaginem corporis, quomodo illud caelum quamuis 
 imaginem caeli, neque curaret discernere, quid sciret et quid 
 nesciret, id est quia sciret raptum hominem usque ad 
 tertium caelum, nesciret autem, utrum in corpore an extra 
 corpus, sed simpliciter narraret uisionem earum rerum nominibus 
 appellans illa, quae uidit, quarum erant similia. nam 
 et nos dicimus, cum somnia nostra narramus uel aliquam in 
 eis reuelationem: uidi montem, uidi fluuium, uidi tres homines 
 et si quid eius modi ea nomina tribuentes illis imaginibus, 
 quae habent res ipsae, quarum similes erant; apostolus autem, 
 illud, inquit, scio, illud nescio. 
 
 At si utrumque imaginaliter adparuit, utrumque pariter scitur 
 pariterue nescitur; si autem proprie caelum — et ideo scitur 
 — quomodo potuit imaginaliter corpus illius hominis adparere?

 

 
 
 
 
 Nam si caelum corporeum uidebatur, quare latebat, utrum 
 corporeis oculis uideretur? si autem incertum erat, utrum 
 oculis corporis an spiritu uideretur — et ideo dictum est: 
 siue in corpore siue- extra corpus nescio — quomodo 
 non incertum erat et illud, utrum uere caelum corporeum 
 uideretur an imaginaliter ostenderetur? itemque, si substantia 
 incorporea uidebatur, non in aliqua imagine corporis, sed sicut 
 uidetur iustitia, sapientia et si quid eius modi, et hoc erat 
 caelum, id quoque manifestum est oculis huius corporis 
 uideri aliquid tale non posse. ac per hoc, si aliquid tale se 
 uidisse sciebat, non per corpus se uidisse dubitare non 
 poterat. scio, inquit, hominem in Christo ante annos 
 quattuordecim. hoc scio nemo dubitet, qui mihi credit; 
 sed, utrum in corpore an extra corpus nescio, deus scit.

Quid ergo scis, quod discernis ab eo, quod nescis, ne 
 credentes fallantur? raptum, inquit, eundem hominem 
 usque in tertium caelum. at illud caelum aut corpus erat 
 aut spiritus. si corpus erat et corporeis oculis uisum est, 
 cur illud caelum esse scitur et in corpore uisum esse nescitur? 
 si autem spiritus erat, aut corporis imaginem praebuit et tam 
 incertum est utrum corpus fuerit, quam incertum est utrum 
 in corpore uisum sit; aut sic uisum est, quomodo uidetur 
 mente sapientia sine ullis imaginibus corporum, et nihilominus 
 certum est uideri non potuisse per corpus . aut ergo utrumque 
 certum est aut utrumque incertum aut quomodo certum, quod 
 uisum est, incertum autem, per quod uisum est? manifestum 
 est enim incorpoream naturam ab eo uideri non potuisse per 
 corpus. corpora uero, etiam si non possent uideri sine corpore, 
 non utique sic uidentur per corpus, sed longe ille dispar 
 modus est, si quis est. unde mirum, si posset apostolum

 

 

 
 
 
 tamquam simillimus fallere aut ad dubitationem cogere, ut, 
 si corporeum caelum non corporeis oculis uidit, incertum 
 sibi esse diceret, utrum in corpore an extra corpus id uiderit. 
 
 Restat ergo fortasse, ut, quoniam mentiri non posset 
 apostolus, qui tanta cura egit, ut discerneret quid sciret et 
 quid nesciret, hoc ipsum eum intellegamus ignorasse, utrum, 
 quando in caelum tertium raptus est, in corpore fuerit, quomodo 
 est anima in corpore, cum corpus uiuere dicitur, siue 
 uigilantis siue dormientis siue in extasi a sensibus corporis 
 alienata, an omnino de corpore exierit, ut mortuum corpus 
 iaceret, donec peracta illa demonstratione membris mortuis 
 anima redderetur et non quasi dormiens euigilaret aut extasi 
 alienatus denuo rediret in sensus, sed mortuus omnino 
 reuiuisceret. proinde, quod uidit raptus usque in tertium 
 caelum — quod etiam se scire confirmat — proprie uidit, 
 non imaginaliter. sed quia ipsa a corpore alienatio, utrum 
 omnino mortuum corpus reliquerit an secundum modum 
 quendam uiuentis corporis ibi anima fuerit, sed mens eius 
 ad uidenda uel audienda ineffabilia illius uisionis abrepta sit, 
 hoc incertum erat, ideo forsitan dixit: siue in corpore 
 siue extra corpus nescio, deus scit.

Quod autem non imaginaliter, sed proprie uidetur et 
 non per corpus uidetur, hoc ea uisione uidetur, quae omnes 
 ceteras superat. harum species atque differentias, quantum me 
 dominus adiuuerit, explicare curabo. ecce in hoc uno praecepto 
 cum legitur: diliges proximum tuum tamquam te

 

 
 
 
 ipsum, tria uisionum genera occurrunt: unum per oculos, 
 quibus ipsae litterae uidentur, alterum per spiritum hominis, 
 quo proximus et absens cogitatur, tertium per contuitum 
 mentis, quo ipsa dilectio intellecta conspicitur. in his tribus 
 generibus illud primum manifestum est omnibus; in hoc enim 
 uidetur caelum et terra et omnia, quae in eis conspicua sunt 
 oculis nostris. nec illud alterum, quo absentia corpora 
 corporalia cogitantur, insinuare difficile est; ipsum quippe 
 caelum et terram et ea, quae in eis uidere possumus, etiam 
 in tenebris constituti cogitamus, ubi nihil uidentes oculis 
 corporis, animo tamen corporales imagines intuemur, seu 
 ueras, sicut ipsa corpora uidimus et memoria retinemus, seu 
 fictas, sicut cogitatio formare potuerit. aliter enim cogitamus 
 Carthaginem, quam nouimus, aliter Alexandriam, quam non 
 nouimus. tertium uero illud, quo dilectio intellecta conspicitur, 
 eas res continet, quae non habent imagines sui similes, quae 
 non sunt quod ipsae. nam homo uel arbor uel sol et quaecumque 
 alia corpora, siue caelestia siue terrestria, et praesentia 
 uidentur in suis formis et absentia - cogitantur in 
 imaginibus animo inpressis et faciunt duo genera uisorum: 
 unum per corporis sensus, alterum per spiritum, quo illae 
 imagines continentur. dilectio autem numquid aliter uidetur 
 praesens in specie, qua est, et aliter absens in aliqua imagine 
 sui simili? non utique. sed quantum mente cerni potest, ab 
 alio magis, ab alio minus ipsa cernitur; si autem aliquid 
 corporalis imaginis cogitatur, non ipsa cernitur.

Haec sunt tria genera uisionum, de quibus et in 
 superioribus libris aliquid diximus, sicut res postulare

 

 
 
 
 uidebatur, non tamen earum numerum commemorauimus; et nunc 
 breuiter eis insinuatis, quoniam suscepta quaestio flagitat, ut 
 de his aliquanto uberius disseramus, debemus ea certis et 
 congruis signare nominibus, ne adsidue circumloquendo moras 
 faciamus. primum ergo appellemus corporale, quia per corpus 
 percipitur et corporis sensibus exhibetur; secundum spiritale: 
 quidquid enim corpus non est et tamen aliquid est, iam recte 
 spiritus dicitur et utique non est corpus, quamuis corpori 
 similis sit, imago absentis corporis, nec ille ipse obtutus, quo 
 cernitur; tertium uero inellectuale ab intellectu, quia mentale 
 a mente ipsa uocabuli nouitate nimis absurdum est ut dicamus. 
 
 Horum uocabulorum rationem si subtilius reddam, et prolixior 
 et perplexior sermo erit, cum hoc uel nulla uel certe 
 non tanta necessitas exigat. satis est ergo scire corporale 
 aliquid uel proprie dici, cum de corporibus agitur, uel etiam 
 translato uocabulo, sicut dictum est: quia in ipso inhabitat 
 omnis plenitudo diuinitatis corporaliter. neque enim 
 diuinitas corpus est, sed quia sacramenta ueteris testamenti 
 appellat umbras futuri, propter umbrarum conparationem corporaliter 
 dixit habitare in Christo plenitudinem diuinitatis, 
 quod in illo inpleantur omnia, quae illis umbris figurata 
 sunt, ac sic quodammodo umbrarum illarum ipse sit corpus, 
 hoc est figurarum et significationum illarum ipse sit ueritas. 
 sicut ergo ipsae figurae significatiue translato utique uocabulo 
 non proprie dictae sunt umbrae, ita et quod ait plenitudinem 
 diuinitatis corporaliter habitare translato uerbo usus est.

 

 
 
 
 
 Spiritale autem pluribus modis dicitur. nam et corpus. 
 quod futurum est in resurrectione sanctorum, spiritale appellat 
 apostolus, ubi ait: seminatur corpus animale, surget 
 corpus spiritale, eo quod miris modis ad omnem facilitatem 
 et incorruptionem spiritui subdatur et sine ulla indigentia 
 corporalium alimentorum solo uiuificetur spiritu, non 
 quod incorpoream substantiam sit habiturum; neque enim et 
 hoc corpus, quale nunc habemus, animae habet substantiam 
 et hoc est quod anima, quia dictum est animale. item 
 spiritus dicitur uel aer iste uel flatus eius, id est motus 
 eius, sicut dictum est: ignis, grando, nix, glacies, spiritus 
 tempestatis. dicitur etiam spiritus anima siue pecoris siue 
 hominis, sicut scriptum est: et quis scit, spiritus filiorum 
 hominis si ascendat ipse sursum, et spiritus pecoris 
 si descendat ipse deorsum in terram? dicitur spiritus et 
 ipsa mens rationalis, ubi est quidam tamquam oculus animae, 
 ad quem pertinet imago et agnitio dei. unde dicit apostolus: 
 renouamini spiritu mentis uestrae et induite nouum 
 hominem, qui secundum deum creatus est, cum et 
 alibi dicat de interiore homine: qui renouatur in agnitione 
 dei secundum imaginem eius, qui creauit eum. 
 item cum dixisset: igitur ipse ego mente seruio legi 
 dei, carne autem legi peccati, alio loco eandem sententiam 
 commemorans, caro, inquit, concupiscit aduersus 
 spiritum et spiritus aduersus carnem, ut non ea quae 
 uultis faciatis, quam dixit mentem, hunc etiam spiritum 
 appellauit. dicitur spiritus etiam deus, sicut ait dominus in 
 euangelio: spiritus est deus; et eos, qui adorant eum, 
 in spiritu et ueritate oportet adorare.

Ex his omnibus modis, quos commemorauimus, quibus 
 appellatur spiritus, non traximus hoc uocabulum, quo appellauimus 
 spiritale hoc uisionis genus, de quo nunc agimus, 
 sed ex illo uno modo, quem inuenimus in epistula ad 
 Corinthios, quo spiritus a mente distinguitur euidentissimo 
 testimonio. si enim orauero, inquit, lingua, spiritus 
 meus orat; mens autem mea infructuosa est. cum ergo 
 lingua intellegatur hoc loco dicere obscuras et mysticas 
 significationes, a quibus si intellectum mentis remoueas nemo 
 aedificatur audiendo, quod non intellegit — unde etiam dicit: 
 qui enim loquitur lingua, non hominibus loquitur, 
 sed deo; nemo enim audit, spiritus autem loquitur 
 mysteria - satis indicat eam se linguam hoc loco appellare, 
 ubi sunt significationes uelut imagines rerum ac similitudines, 
 quae ut intellegantur indigent mentis obtutu. cum autem non 
 intelleguntur, in spiritu eas dicit esse, non in mente: unde 
 apertius ait: si benedixeris spiritu, qui subplet locum 
 idiotae quomodo dicet "amen" super tuam benedictionem, 
 quandoquidem nescit, quid dicas? quia ergo 
 etiam lingua, id est membro corporis, quod mouemus in ore, 
 cum loquimur, signa utique rerum dantur, non res ipsae 
 proferuntur, propterea translato uerbo linguam appellauit 
 quamlibet signorum prolationem, priusquam intellegantur: 
 quo cum intellectus accesserit, qui mentis est proprius, fit 
 reuelatio uel agnitio uel prophetia uel doctrina. proinde ait: 
 si uenero ad uos linguis loquens, quid uobis prodero, 
 nisi loquar uobis in reuelatione aut in agnitione aut

 

 
 
 
 in prophetia aut in doctrina? id est: cum signis, hoc est 
 linguae accesserit intellectus, ut non spiritu tantum, sed etiam 
 mente agatur quod agitur.

Proinde, quibus signa per aliquas rerum corporalium 
 similitudines demonstrabantur in spiritu, nisi accesserat mentis 
 officium, ut etiam intellegerentur, nondum erat prophetia; 
 magisque propheta erat, qui interpretabatur, quod alius uidisset, 
 quam ipse qui uidisset. unde adparet magis ad mentem pertinere 
 prophetiam quam ad istum spiritum, qui modo quodam 
 proprio uocatur spiritus, uis animae quaedam mente inferior, 
 ubi corporalium rerum similitudines exprimuntur. itaque magis 
 Ioseph propheta, qui intellexit, quid significarent septenae 
 spicae et septenae boues, quam Pharao, qui eas uidit in 
 somnis; illius enim spiritus informatus est, ut uideret, huius 
 mens inluminata, ut intellegeret. ac per hoc in illo erat 
 lingua, in isto prophetia, quia in illo rerum imaginatio, in 
 isto imaginationum interpretatio. minus ergo propheta, qui 
 rerum, quae significantur, sola ipsa signa in spiritu per rerum 
 corporalium imagines uidet, et magis propheta, qui solo 
 earum intellectu praeditus est; sed maxime propheta, qui 
 utroque praecellit, ut et uideat in spiritu corporalium rerum 
 significatiuas similitudines et eas uiuacitate mentis intellegat, sicut 
 Danihelis excellentia temtata est et probata qui regi 
 et somnium, quod uiderat, dixit et, quid significaret, aperuit. 
 et ipsae quippe imagines corporales in spiritu eius expressae

 

 
 
 
 sunt et earum intellectus reuelatus in mente. ex hoc ergo 
 modo, quo appellatur in ista distinctione spiritus, secundum 
 quem dixit apostolus: orabo spiritu, orabo autem et 
 mente, ut et signa rerum formarentur in spiritu et eorum 
 refulgeret intellectus in mente: secundum hanc, inquam, 
 distinctionem spiritale nunc appellauimus tale genus uisorum, 
 quali etiam corporum absentium imagines cogitamus.

Intellectuale autem illud excellentius, quod mentis est 
 proprium. nec mihi occurrit omnino ita pluribus modis dici 
 posse intellectum, sicut spiritum multis modis appellatura 
 esse conperimus; siue autem intellectuale dicamus siue intellegibile, 
 hoc idem significamus. quamquam nonnihil interesse 
 nonnulli uoluerint, ut intellegibilis sit res ipsa, quae solo 
 intellectu percipi potest. intellectualis autem mens, quae 
 intellegit; sed esse aliquam rem quae solo intellectu cerni 
 possit ac non etiam intellegat magna et difficilis quaestio est. 
 esse autem rem, quae intellectu percipiat et non etiam 
 intellectu percipi possit, non arbitror quemquam uel putare 
 uel dicere; mens quippe non uidetur nisi mente. quia ergo 
 uideri potest, intellegibilis, quia et uidere, intellectualis est 
 secundum illam distinctionem. quapropter sequestrata illa 
 difficillima quaestione, utrum sit aliquid, quod tantum intellegatur 
 nec intellegat, nunc intellectuale et intellegibile sub 
 eadem significatione appellamus.

Tria igitur ista genera uisorum, corporale, spiritale, 
 intellectuale, singillatim consideranda sunt, ut ab inferioribus 
 ratio ad superiora conscendat. iam quidem superius exemplum

 

 
 
 
 proposuimus, quo in una sententia omnia tria genera uideantur. 
 cum enim legitur: diliges proximum tuum tamquam te 
 ipsum, corporaliter litterae uidentur, spiritaliter proximus 
 cogitatur, intellectualiter dilectio conspicitur. sed et litterae 
 absentes possunt spiritaliter cogitari et proximus praesens 
 potest corporaliter uideri, dilectio autem nec per substantiam 
 suam potest oculis corporis cerni nec per imaginem corpori 
 similem spiritu cogitari, sed sola mente, id est intellectu, 
 cognosci et percipi. corporalis sane uisio nulli horum generi 
 praesidet, sed quod per eam sentitur, illi spiritali tamquam 
 praesidenti nuntiatur. nam cum aliquid oculis cernitur, continuo 
 fit imago eius in spiritu; sed non dinoscitur facta, nisi 
 cum ablatis oculis ab eo, quod per oculos uidebamus, imaginem 
 eius in animo inuenerimus. et siquidem spiritus 
 inrationalis est, ueluti pecoris, hoc usque oculi nuntiant; si 
 autem anima rationalis est, etiam intellectui nuntiatur, qui 
 et spiritui praesidet, ut, si illud, quod hauserunt oculi atque 
 id spiritui, ut eius illic imago fieret, nuntiauerunt, alicuius 
 rei signum est, aut intellegatur continuo, quid significet, aut 
 quaeratur, quoniam nec intellegi nec requiri nisi officio mentis 
 potest. 
 
 Uidit rex Baltasar articulos manus scribentis in pariete 
 continuoque per corporis sensum imago rei corporaliter factae 
 spiritui eius inpressa est atque ipso uiso facto ac praeterito 
 illa in cogitatione permansit. uidebatur in spiritu et non 
 intellegebatur, nec tunc intellectum erat hoc signum, cum 
 corporaliter fieret atque oculis corporalibus adpareret, iam

 

 
 
 
 tamen signum esse intellegebatur id habens ex mentis officio. 
 et quia requirebatur, quid significaret, etiam ipsam inquisitionem 
 utique mens agebat. quo non conperto Danihel accessit 
 et spiritu prophetico mente inlustrata perturbato regi, quid 
 illo signo portenderetur, aperuit, ipse potius propheta per hoc 
 genus uisionis, quod mentis est proprium, quam ille, qui et 
 signum corporaliter factum corporaliter uiderat et transacti 
 eius imaginem in spiritu cogitando cernebat nec aliquid intellectu 
 poterat nisi nosse signum esse et, quid significaret, 
 inquirere. 
 
 
 Uidit Petrus in alienatione mentis uas quattuor lineis 
 alligatum submitti de caelo, plenum uariis animalibus, cum 
 audiuit et uocem: macta et manduca. qui cum redditus 
 sensibus de uisu disceptaret, ecce quos Cornelius miserat 
 nuntiauit ei spiritus dicens: ecce, uiri quaerunt te; sed 
 surge, descende et uade cum illis, quia ego misi eos. 
 qui cum uenisset ad Cornelium, quid in illa uisione intellexerit, 
 ubi audierat: quae deus mundauit, tu ne communia 
 dixeris, ipse indicauit dicens: et mihi deus 
 ostendit neminem communem aut inmundum dicere 
 hominem. cum ergo illum discum uideret alienatus a corporis 
 sensibus, et illas uoces „macta et manduca" et 
 "quae deus mundauit, tu communia ne dixeris* in 
 spiritu audiebat. redditus autem corporis sensibus id ipsum, 
 quod uisum atque auditum memoria tenuerat, in eodem spiritu 
 cogitando cernebat. quae omnia non corporalia, sed corporalium 
 imagines erant, siue cum primum in ipsa alienatione uisae

 

 
 
 
 sunt siue cum postea recordatae atque cogitatae. cum uero 
 disceptabatur et requirebatur, ut illa signa intellegerentur, 
 mentis erat actio conantis, sed deerat effectus, donec nuntiati 
 sunt qui uenerunt a Cornelio; hac uero corporali etiam 
 accedente uisione, cum et spiritus sanctus rursus in spiritu 
 ei diceret: uade cum eis, ubi et illud signum ostenderat 
 et inpresserat uoces, adiuta diuinitus mens intellexit, quid 
 illis signis omnibus ageretur. his atque huius modi rebus 
 diligenter consideratis satis adparet corporalem uisionem 
 referri ad spiritalem eamque spiritalem referri ad intellectualem.

Sed cum uigilantes neque mente a sensibus corporis . 
 alienata in uisione corporali sumus, discernimus ab ea 
 uisione spiritalem, qua corpora absentia imaginaliter cogitamus, 
 siue memoriter recordantes, quae nouimus, siue 
 quae non nouimus et tamen sunt in ipsa spiritus cogitatione 
 utcumque formantes siue quae omnino nusquam sunt pro 
 arbitrio uel opinatione fingentes. ab his omnibus ita discernimus 
 illa corporalia, quae uidemus et in quibus praesentibus 
 sunt sensus corporis nostri, ut non dubitemus haec esse 
 corpora, illas uero imagines corporum. cum autem uel nimia 
 cogitationis intentione uel aliqua ui morbi, ut phreneticis per 
 febrem accidere solet, uel conmixtione cuiusquam alterius 
 spiritus seu mali seu boni ita corporalium rerum in spiritu 
 exprimuntur imagines, tamquam ipsis corporis sensibus corpora 
 praesententur manente tamen etiam in sensibus corporis 
 intentione, sic uidentur, quae in spiritu fiunt imagines corporum, 
 quemadmodum corpora ipsa per corpus, ita ut simul 
 cernatur et homo aliquis praesens oculis et absens alius

 
 
 
 spiritu tamquam oculis. nam experti sumus sic adfectos et 
 cum eis locutos, qui uere aderant, et cum aliis, qui non 
 aderant, tamquam adessent. resipiscentes autem aliqui referunt, 
 quod uidissent, aliqui non possunt; sic enim et somnia quidam 
 obliuiscuntur, quidam meminerunt. quando autem penitus 
 auertitur atque abripitur animi intentio a sensibus corporis, 
 tunc magis dici extasis solet. tunc omnino quaecumque sint 
 praesentia corpora etiam patentibus oculis non uidentur nec 
 ullae uoces prorsus audiuntur: totus animi contuitus aut in 
 corporum imaginibus est per spiritalem aut in rebus incorporeis 
 nulla corporis imagine figuratis per intellectualem 
 uisionem. 
 
 Sed cum spiritalis uisio penitus alienato a sensibus corporis 
 animo imaginibus corporalium detinetur siue in somnis siue 
 in extasi, si nihil significant, quae uidentur, ipsius animae 
 sunt imaginationes, sicut etiam uigilantes et sani et nulla 
 alienatione moti multorum corporum, quae non adsunt sensibus 
 corporis, cogitatione imagines uersant. uerum hoc 
 interest, quod eas a praesentibus uerisque corporibus constanti 
 adfectione discernunt. si autem aliquid significant, siue 
 dormientibus exhibeantur siue uigilantibus, cum et oculis 
 uident praesentia corpora et absentium imagines cernunt 
 spiritu, tamquam oculis praesto sint, siue illa quae extasis 
 dicitur alienato prorsus animo a sensibus corporis, mirus 
 modus est, si conmixtione alterius spiritus fieri potest, ut ea, 
 quae ipse scit, per huius modi imagines ei, cui miscetur, 
 ostendat, siue intellegenti siue ut ab alio intellecta pandantur. 
 si enim demonstrantur haec nec utique a corpore

 
 
 
 demonstrari possunt, quid restat, nisi ut ab aliquo spiritu demonstrentur?

Nonnulli quidem uolunt animam humanam habere uim 
 quandam diuinationis in se ipsa. sed si ita est, cur non 
 semper potest, cum semper uelit? an, quia non semper 
 adiuuatur, ut possit? cum ergo adiuuatur, numquid a nullo 
 aut a corpore hoc adiuuari potest? proinde restat, ut ab 
 spiritu adiuuetur. deinde quomodo adiuuatur? utrum in corpore 
 fit aliquid, ut inde quasi relaxetur et emicet eius 
 intentio, quo in id ueniat, ubi in se ipsa uideat significantes 
 similitudines, quae ibi iam erant nec uidebantur, sicut multa 
 habemus et in memoria, quae non semper intuemur? an fiunt 
 illic, quae ante non fuerant, uel in aliquo spiritu sunt, quo 
 illa erumpens et emergens ibi eas uideat? sed si iam in illa 
 erant quasi proprie, cur eas etiam non consequenter intellegit? 
 aliquando enim, immo plerumque non intellegit. an sicut 
 spiritus eius adiutus est, ut eas in se uideret, ita et mens 
 nisi adiuuetur ea, quae habet spiritus, intellegere non potest? 
 an forte non corporea remouentur uel quasi relaxantur 
 inpedimenta, ut suo inpetu anima in ea, quae uidenda sunt, 
 exeratur, sed ipsa prorsus in haec adsumitur, siue tantum 
 spiritaliter cernenda siue etiam intellectualiter cognoscenda? 
 an aliquando in se ipsa uidet ista, aliquando per alterius 
 spiritus conmixtionem? quidquid horum est, temere adfirmari 
 non oportet. illud tamen dubium esse non debet corporales 
 imagines, quae spiritu cernuntur, non semper signa esse 
 aliarum rerum siue in uigilantibus siue in dormientibus siue

 

 
 
 
 in aegrotantibus; mirum est autem, si aliquando extasis fieri 
 potest, ut non illae corporalium rerum similitudines aliquid 
 significent. 
 
 Non sane mirum est, si et daemonium habentes aliquando 
 uera dicunt, quae absunt a praesentium sensibus: quod certe 
 nescio qua occulta mistura eiusdem spiritus fit, ut tamquam 
 unus sit patientis atque uexantis. cum autem spiritus bonus 
 in haec uisa humanum spiritum adsumit aut rapit, nullo 
 modo illas imagines signa rerum aliarum esse dubitandum 
 est, et earum, quas nosse utile est; dei enim munus est. 
 discretio sane difficillima est, cum spiritus malignus quasi 
 tranquillius agit ac sine aliqua uexatione corporis adsumto 
 humano spiritu dicit quod potest. quando etiam uera dicit et 
 utilia praedicat, transfigurans se, sicut scriptum est: uelut 
 angelum lucis, ad hoc, ut, cum illi in manifestis bonis 
 creditum fuerit, seducat ad sua. hunc discerni non arbitror 
 nisi dono illo, de quo ait apostolus, cum de diuersis dei 
 muneribus loqueretur: alii diiudicatio spirituum.

non 
 enim magnum est tunc eum dinoscere, cum ad aliqua peruenerit 
 uel perduxerit, quae sunt contra bonos mores uel 
 regulam fidei; tunc enim a multis discernitur. illo autem 
 dono in ipso primordio, quo multis adhuc bonus adparet, 
 continuo diiudicatur an malus sit. 
 
 Tamen et per corporalem uisionem et per imagines corporalium, 
 quae demonstrantur in spiritu, et boni instruunt et 
 mali fallunt. intellectualis autem uisio non fallitur; aut enim

 

 
 
 
 non intellegit, qui aliud opinatur quam est, aut, si intellegit, 
 continuo uerum est. quid enim faciant oculi non habent, cum 
 simile corpus uiderint, quod ab alio discernere non possint, 
 aut quid faciat animi intentio, cum in spiritu facta fuerit 
 corporis similitudo, quam non ualeat distinguere a corpore. 
 sed adhibetur intellectus quaerens, quid illa significent uel 
 utile doceant, et aut inueniens ad fructum suum peruenit 
 aut non inueniens in disceptatione se tenet, ne aliqua perniciosa 
 temeritate prolabatur in exitiabilem errorem. 
 
 Iudicat autem sobrius intellectus diuinitus adiutus, quae 
 uel quanta sint, in quibus etiam aliud putare quam est non 
 sit animae perniciosum. neque enim putantium periculo et 
 non potius exitio suo quisque a bonis putatur bonus, etiamsi 
 occultus sit malus, si in rebus ipsis, id est in ipso bono, 
 quo fit quisque bonus, non erretur, aut aliquid obest omnibus 
 hominibus, quod, cum dormiunt, uera corpora esse arbitrantur, 
 quorum similitudines in somnis uident; aut aliquid Petro 
 obfuit, quod solutus a uinculis seque angelo deducente factum 
 est repentino miraculo, ut putaret se uisum uidere. uel cum in 
 illa extasi respondit: nequaquam, domine, quia numquam 
 manducaui omne commune et inmundum, putans ea ipsa, 
 quae in disco demonstrabantur, tamquam uera animalia. haec 
 quando aliter inuenta fuerint quam putata sunt, cum uiderentur, 
 non nos paenitet ita nobis fuisse uisa, ad non arguatur 
 uel infidelitas dura uel opinatio uana siue sacrilega. quapropter 
 et cum uisis corporalibus diabolus fallit, nihil obest, 
 quod ludificantur oculi, si non erratur in ueritate fidei et

 

 
 
 
 intellegentiae sanitate, quae docet deus subditos sibi. aut si 
 ludificet animam spiritali uisione imaginibus corporum, ut 
 putet corpus esse, quod non est, aliquid obest animae, si 
 perniciosae suasioni non consentiat.

Unde aliquando fit quaestio de consensionibus somniantium, 
 cum etiam concumbere sibi uidentur uel contra propositum 
 suum uel contra etiam licitos mores: quod non contingit, 
 nisi cum ea, quae uigilantes etiam cogitamus, non 
 cum placito consensionis, sed, sicut etiam talia propter aliquid 
 loquimur, sic admonentur in somnis et exprimuntur, ut eis 
 caro naturaliter moueatur et, quod naturaliter conligit, per 
 genitales uias emittat, sicut hoc ipsum dicere utique non 
 possem, nisi etiam cogitarem. porro imagines rerum corporalium, 
 quas necessario cogitaui, ut haec dicerem, si tanta 
 expressione praesentarentur in somnis, quanta praesentantur 
 corpora uigilantibus, fieret illud, quod sine peccato fieri a uigilante 
 non posset. quis enim uel cum loquitur et postulante necessitate 
 sermonis de suo concubitu aliquid dicit, possit non cogitare, quod 
 dicit? porro ipsa phantasia, quae fit in cogitatione sermocinantis, 
 cum ita expressa fuerit in uisione somniantis, ut inter illam 
 et ueram conmixtionem corporum non discernatur, continuo 
 mouetur caro et sequitur, quod eum motum sequi solet, cum 
 hoc tam sine peccato fiat, quam sine peccato a uigilante 
 dicitur, quod ut diceretur sine dubio cogitatum est. uerum 
 tamen propter animae adfectionem bonam, quae desiderio 
 meliore mundata multas interficit cupiditates, quae ad naturalem 
 carnis motum non pertinent, quem casti uigilantes

 
 
 
 cohibent et refrenant, dormientes autem ideo non possunt, 
 quia non habent in potestate quae admoueatur expressio corporalis 
 imaginis, quae discerni non possit a corpore: propter 
 illam ergo adfectionem animae bonam etiam in somnis quaedam 
 eius merita clarent. nam etiam dormiens Salomon 
 sapientiam praeposuit omnibus rebus eamque neglectis ceteris 
 est precatus a domino; et, sicut scriptura testatur, placuit 
 hoc coram domino nec distulit retributionem bonam pro 
 desiderio bono.

Quae cum ita sint, pertinet corporis sensus ad uisa 
 corporalia, qui per quinque quasi riuulos distanter ualentes 
 distribuitur, cum illud, quod est subtilissimum in corpore et 
 ob hoc animae uicinius quam cetera, id est lux primum per 
 oculos sola diffunditur emicatque in radiis oculorum ad 
 uisibilia contuenda, deinde mixtura quadam primo cum aere 
 puro, secundo cum aere caliginoso atque nebuloso, tertio 
 cum corpulentiore humore, quarto cum terrena crassitudine 
 quinque sensus cum ipso, ubi sola excellit, oculorum sensu 
 efficit, sicut in libro quarto itemque in septimo disseruisse 
 me recolo. est autem hoc caelum oculis conspicuum, unde 
 luminaria et sidera effulgent, excellentius utique omnibus corporeis 
 elementis, sicut oculorum sensus excellit in corpore. 
 quia uero spiritus omnis omni est corpore sine dubitatione 
 praestantior, sequitur, ut non loci positione, sed naturae 
 dignitate praestantior sit natura spiritalis isto corporeo caelo 
 etiam illa, ubi rerum corporalium exprimuntur imagines.

 

 

 

 
 
 
 
 Hic existit quiddam mirabile, ut, cum prior sit corpore 
 spiritus et posterior corporis imago quam corpus, tamen, quia 
 illud, quod tempore posterius est, fit in eo, quod natura 
 prius est, praestantior sit imago corporis in spiritu quam 
 ipsum corpus in substantia sua. nec sane putandum est facere 
 aliquid corpus in spiritu, tamquam spiritus corpori facienti 
 materiae uice subdatur. omni enim modo praestantior est qui 
 facit ea re, de qua aliquid facit. neque ullo modo spiritu 
 praestantius est corpus, immo perspicuo modo spiritus corpore. 
 quamuis ergo prius uideamus aliquod corpus, quod antea non 
 uideramus, atque inde incipiat imago eius esse in spiritu 
 nostro, quo illud cum absens fuerit recordemur, tamen eandem 
 eius imaginem non corpus in spiritu, sed ipse spiritus in 
 se ipso facit celeritate mirabili, quae ineffabiliter longe est a 
 corporis tarditate; cuius imago mox, ut oculis uisum fuerit, 
 in spiritu uidentis nullius puncti temporalis interpositione 
 formatur. itemque in auditu, nisi auribus perceptae uocis 
 imaginem continuo spiritus in se ipso formaret ac memoria 
 retineret, ignoraretur secunda syllaba utram secunda esset, 
 cum iam prima utique nulla esset, quae percussa aure 
 transierat . ac sic omnis locutionis usus, omnis cantandi 
 suauitas, omnis postremo in actibus nostris corporalis motus 
 dilapsus occideret neque ullum progressum nancisceretur, si 
 transactos corporis motus memoriter spiritus non teneret, 
 quibus consequentes in agendo conecteret: quos utique non 
 tenet nisi imaginaliter a se factos in se. ipsarum etiam 
 futurarum motionum imagines praeueniunt fines actuum

 
 
 
 nostrorum. quid enim agimus per corpus, quod non cogitando 
 praeoccupauerit spiritus omniumque uisibilium operum similitudines 
 in se ipso primitus uiderit et quodammodo disposuerit?

Quae spiritales corporalium similitudines in animo 
 nostro quemadmodum innotescant spiritibus etiam inmundis 
 uel quid obstaculi anima nostra patiatur ex isto terreno corpore, 
 ut eas inuicem in nostro spiritu uidere nequeamus, 
 inuenire et explicare difficile est. certissimis tamen indiciis 
 apud nos constitit enuntiatas a daemonibus cogitationes hominum: 
 qui tamen, si uirtutum internam speciem possent in 
 hominibus cernere, non temtarent; sicut illam in Iob nobilem 
 ac mirabilem patientiam procul dubio si posset diabolus 
 cernere, nollet a temtato utique superari. ceterum alicubi 
 longe iam facta quod nuntiant, quae post aliquot dies uera 
 esse firmentur, non est mirandum. possunt enim hoc efficere 
 non solum acrimonia cernendi etiam corporalia inconparabiliter 
 praestantiore quam nostra est, sed etiam ipsorum corporum 
 longe utique subtiliorum mira uelocitate. 
 
 Conperimus etiam in domo constitutum patientem spiritum 
 inmundum dicere solere, quando ad eum uenire coepisset ex 
 duodecim milibus presbyter et per omnia loca itineris ubi 
 esset et quam propinquaret et quando ingrederetur et fundum 
 et domum et cubiculum, donec in conspectu eius adstaret. 
 quae omnia, etsi non oculis patiens ille cernebat, tamen nisi 
 aliquo modo cerneret, non tam ueraciter enuntiaret. erat

 

 

 
 
 
 autem iste febriens et tamquam in phrenesi ista dicebat. et 
 forte reuera phreneticus erat, sed propter ista daemonium pati 
 putabatur. nullum refectionis cibum accipiebat a suis, sed a 
 solo illo presbytero. resistebat etiam suis uiolenter, quantum 
 ualebat; illo solo presbytero ueniente quiescebat, illi tantum 
 subditus erat et subdite respondebat. nec tamen eidem saltem 
 presbytero illa cessit mentis alienatio siue daemonium, nisi 
 cum sanus esset a febribus, sicut phrenetici sanari solent, 
 nec aliquando postea tale aliquid passus est. 
 
 Nouimus etiam sine dubitatione phreneticum futuram 
 mortem cuiusdam feminae praedixisse, non sane specie diuinandi, 
 sed tamquam factum ac praeteritum recolens. nam cum 
 eius apud eum commemoratio fieret, "mortua est", inquit, 
 "ego eam uidi efferri, hac cum eius corpore transierunt", 
 cum illa incolumis uiueret; post paucos autem dies repente 
 defuncta est et per eum locum elata est, qua ille praedixerat. 
 
 Fuit item apud nos puer, qui in exordio pubertatis dolorem 
 acerrimum genitalium patiebatur medicis nequaquam ualentibus, 
 quid illud esset, agnoscere, nisi quod neruus ipse introrsum 
 reconditus erat, ita ut nec praeciso praeputio, quod inmoderata 
 longitudine propendebat, adparere potuerit, sed postea uix 
 esset inuentus. humor autem uiscosus et acer exudans testes 
 et inguina urebat. sed acutum dolorem non continuum

 
 
 
 patiebatur: at cum patiebatur, eiulabat uehementer cum iactatione 
 membrorum mente sanissima, sicut in cruciatibus corporalium 
 dolorum fieri solet. deinde inter uoces suas abripiebatur ab 
 omnibus sensibus et iacebat patentibus oculis neminem circumstantium 
 uidens, ad nullam uellicationem se mouens. post 
 aliquantum tamquam euigilans nec iam dolens quae uiderat 
 indicabat. tum interpositis paucis diebus eadem patiebatur. 
 in omnibus sane uel paene omnibus uisionibus suis duos se 
 dicebat uidere, unum prouectioris aetatis, alterum puerum, a 
 quibus ei uel dicebantur uel demonstrabantur, quae se audisse 
 et uidisse narrabat. 
 
 Uidit quodam die piorum psallentium laetitiam in luce 
 mirabili et inpiorum in tenebris diuersas et atrocissimas 
 poenas illis ducentibus et ostendentibus et felicitatis aliorum 
 aliorumque infelicitatis meritum insinuantibus. hoc autem 
 uidit die dominico paschae, cum per totam quadragesimam 
 nihil doluisset, cui uix interuallo tridui antea parcebatur. 
 uiderat autem in ipso ingressu quadragesimae illos promittentes 
 sibi, quod per quadraginta dies nullum sensurus esset 
 dolorem; postea ipsi ei dederunt tamquam medicinale consilium, 
 ut ei praeputii longitudo praecideretur, quo facto diu 
 non doluit. cum uero iterum similiter doleret et similia uidere 
 coepisset, accepit ab eis rursus consilium, ut in mare pube 
 tenus intraret et post aliquantam moram inde discederet, 
 promittentibus sane, quod iam deinceps uehementem illum

 
 
 
 dolorem non esset passurus, sed solius illius uiscosi humoris 
 molestiam; atque ita secutum est. nec umquam talem aliquam 
 postea passus est auersionem mentis a sensibus nec tale 
 aliquid uidit nisi antea cum in mediis doloribus et horrendis 
 uocibus repente obmutescens abriperetur. postea tamen medicis 
 cetera curantibus et sanantibus non permansit in proposito 
 sanctitatis.

Istarum uisionum et diuinationum causas et modos 
 uestigare si quis potest certoque conprehendere, eum magis 
 audire uellem quam de me expectari, ut ipse dissererem. quid 
 tamen putem, ita ut nec docti me tamquam confirmantem 
 derideant nec indocti tamquam docentem accipiant, sed utrique 
 disceptantem et quaerentem potius quam scientem, non 
 occultabo. ego uisa ista omnia uisis conparo somniantium. 
 sicut enim aliquando et haec falsa, aliquando autem uera 
 sunt, aliquando perturbata, aliquando tranquilla, ipsa autem 
 uera aliquando futuris omnino similia uel aperte dicta, aliquando 
 obscuris significationibus et quasi figuratis locutionibus 
 praenuntiata, sic etiam illa omnia. sed amant homines inexperta 
 mirari et causas insolitorum requirere, cum cotidiana plerumque 
 talia saepe etiam latentioris originis nosse non curent. 
 nam quemadmodum in uocibus, hoc est signis, quibus in 
 loquendo utimur, audito uerbo inusitato quaerunt primo, quid 
 sit, hoc est quid significet, quo cognito deinde quaerunt, 
 unde ita dictum sit, cum tam multa sine cura nesciant, quae 
 in usu sermonis habent, unde ita sint dicta: sic cum aliquid

 
 
 
 inusitatum in rebus acciderit siue corporalibus siue spiritalibus, 
 causas rationemque sollicite inquirunt et sibi reddi a 
 doctoribus flagitant. 
 
 Soleo autem, cum me quisque interrogat, uerbi gratia, quid 
 sit catus, et respondeo "prudens uel acutus", nec ei sufficit, 
 sed pergit quaerere, unde dictus sit catus, uicissim referre et 
 quaerere, unde dictus sit acutus. quod nihilominus utique 
 ignorabat, sed, quia usitatum nomen erat, patienter eius 
 originem nesciebat; quod autem nouum insonuit auribus, parum 
 putat nosse, quid significando ualet, nisi etiam unde dicatur 
 exquirat. quisquis ergo ex me quaerit, unde uisa corporalibus 
 similia in extasi adpareant, quae raro accidit animae, uicissim 
 quaero, unde adpareant dormientibus, quae cotidie sentit 
 anima, et nemo istuc aut non multum curat inquirere. quasi 
 ideo minus mira sit talium natura uisorum, quia cotidiana 
 est, aut ideo minus curanda, quia omnium est; aut 
 si recte faciunt, qui ista non quaerunt, rectius fecerint, si nec 
 in illa curiosi sint. ego uero multo amplius admiror multoque 
 maxime stupeo, quanta celeritate ac facilitate in se anima 
 fabricetur imagines corporum, quae per corporis oculos uiderit, 
 quam somniantium uel etiam in extasi uisiones. quaecumque 
 tamen illa natura uisorum est, procul dubio corpus non est. 
 hoc nosse cui non sufficit, unde etiam existant inquirat ab 
 aliis; me ignorare confiteor.

Illud plane exemplorum experimentis conligi datur. sicut 
 corporum pallor, rubor, tremor, uel etiam morbus aliquando

 
 
 
 a corpore habet causas, aliquando ab anima — et a corpore 
 quidem, cum uel humor suffunditur uel cibus uel aliquid aliud 
 corporis iniectum extrinsecus; ab anima uero, cum uel timore 
 turbatur uel pudore confunditur uel irascitur uel amat uel 
 si quid huius modi; nec inmerito, si id, quod animat et regit, 
 etiam cum uehementius mouetur uehementius exagitat — ita 
 et ipsi animae, ut in ea uisa pergat, quae non ei per sensus 
 corporis nuntiantur, sed per incorporalem substantiam, et ita . 
 pergat, ut non discernat, utrum corpora sint an similitudines 
 corporum, aliquando a coipore accidit, aliquando ab spiritu: 
 et a corpore quidem siue naturali uicissitudine, ut sunt uisa 
 somniantium — dormire quippe a corpore est homini — siue 
 aliqua mala ualetudine sensibus perturbatis, ut, cum a 
 phreneticis simul et corpora uidentur et uisa similia corporibus, 
 tamquam et ipsa prae oculis adsint, aut penitus 
 interclusis, sicut saepe male facti morbo aliquo ingrauescente 
 praesente corpore diu absentes, deinde hominibus redditi 
 multa se uidisse dixerunt; ab spiritu uero, cum omnino 
 sano atque integro corpore in alienationem rapiuntur, siue 
 ita, ut et per sensus corporis corpora uideant et in spiritu 
 quaedam similia, quae a corporibus non discernant, siue 
 penitus auertantur a sensibus carnis et nihil per eos omnino 
 sentientes illa spiritali uisione habitent in similitudinibus 
 corporum. sed cum malus in haec arripit spiritus, aut daemoniacos 
 facit aut arrepticios aut falsos prophetas; cum 
 autem bonus, fideles mysteria loquentes aut accedente etiam

 
 
 
 intellegentia ueros prophetas aut ad tempus, quod per eos 
 oportet ostendi, uidentes atque narrantes.

Sed cum a corpore causa est, ut talia uisa cernantur, 
 non ea corpus exhibet; neque enim habet eam uim, ut formet 
 aliquid spiritale, sed sopito aut perturbato aut etiam intercluso 
 itinere intentionis a cerebro, qua dirigitur sentiendi 
 modus, anima ipsa, quae motu proprio cessare ab hoc opere 
 non potest, quia per corpus non sinitur uel non plene sinitur 
 corporalia sentire uel ad corporalia uim suae intentionis 
 dirigere, spiritu corporalium similitudines agit aut intuetur 
 obiectas. et si quidem ipsa eas agit, phantasiae tantum sunt, 
 si autem obiectas intuetur, ostensiones sunt. denique cum 
 oculi dolent uel extincti sunt, quia non est causa in sede 
 cerebri, unde ipsa dirigitur intentio sentiendi, non fiunt huius 
 modi uisiones, quamuis cernendis corporalibus obstaculum 
 existat a corpore. magis enim caeci aliquid dormientes quam 
 uigilantes uident; dormientibus quippe in cerebro consopitur 
 uia sentiendi, quae intentionem ad oculos ducit, ideoque ipsa 
 intentio in aliud auersa cernit uisa somniorum, tamquam 
 species corporales adsint, ut sibi dormiens uigilare uideatur 
 et non similia corporibus, sed ipsa corpora intueri se putet: 
 cum autem uigilant caeci, ducitur per illa itinera intentio 
 cernendi, quae cum ad loca uenerit oculorum non exeritur 
 foras, sed ibi remanet, ut uigilare se sentiant potiusque esse 
 in tenebris uigilando etiam per diem quam dormiendo siue 
 per diem siue per noctem. nam et qui caeci non sunt, plerique

 
 
 
 patentibus oculis dormiunt nihil per eos uidentes, sed non 
 ideo nihil uidentes. cum spiritu cernant uisa somniorum, si 
 autem clausis oculis uigilent, neque dormientium praesto 
 sunt uisionibus neque uigilantium. tantum tamen ualet, quod 
 usque ad oculos eorum nec sopita nec perturbata nec interclusa 
 peruenit a cerebro uia sentiendi et animae intentionem 
 usque ad ipsas quamuis clausas fores corporis ducit, ut 
 cogitentur quidem imagines corporum, sed nullo modo pro 
 eis habeantur corporibus, quae per oculos sentiuntur. 
 
 Tantum interest, ubi fiat inpedimentum sentiendi corporalia, 
 cum fit in corpore. si enim non fit nisi in ipsis aditibus et 
 quasi ianuis sensuum, uelut in oculis, in auribus ceterisque 
 sensibus corporis, sola inpeditur perceptio corporalium, non 
 autem animae intentio in aliud sic auertitur, ut pro corporibus 
 habeat imagines corporum; si autem causa est intus 
 in cerebro, unde dirigantur uiae ad ea, quae foris sunt, sentienda, 
 ipsius intentionis uasa sopiuntur uel turbantur uel intercluduntur, 
 quibus nititur anima in ea, quae foris sunt, 
 intuenda uel sentienda. quem nisum quoniam non amittit, 
 tanta expressione format similia, ut imagines corporalium a 
 corporalibus discernere non ualens, utrum in illis an in istis 
 sit, nesciat et cum scit longe alio modo sciat, quam dum in 
 cogitando uersantur siue occurrunt similitudines corporum: 
 qui modus nisi ab expertis capi utcumque non potest. hinc 
 enim erat, quod me dormiens in somnis uidere sciebam nec 
 tamen illas corporalium rerum similitudines, quas uidebam, 
 sic ab ipsis corporalibus discernebam, quemadmodum eas 
 cogitantes etiam clausis oculis uel in tenebris constituti

 
 
 
 discernere solemus. tantum ualet ipsa animi intentio utrum 
 perducatur usque ad sensus licet clausos an in ipso cerebro, 
 unde in haec nititur, aliqua causa existente in aliud auertatur, 
 ut, quamuis aliquando se nouerit non corpora, sed corporum 
 similitudines cernere uel minus erudita etiam ipsa esse corpora 
 existimans sentiat se non ea corpore, sed spiritu uidere, 
 longe sit tamen ab effectione, qua suo corpori praesentatur: 
 unde se norunt et caeci. uigilare, cum similitudines corporum 
 cogitatas a corporibus, quae uidere non possunt, certa notione 
 discernunt.

Cum autem sano corpore nec somno sensibus consopitis 
 aliquo occulto opere spiritali in ea uisa, quae similia 
 sunt corporalibus, anima rapitur, non, quia modus diuersus 
 est, ideo est etiam diuersa natura uisorum, cum et in illis 
 causis, quae de corpore existunt, sit utique differentia et 
 aliquando a contrario. nam phrenetici non dormiendo potius 
 perturbatas habent sentiendi uias in capite, ut talia uideant, 
 qualia somniantes uident, quorum dormiendo auertitur intentio 
 a sensu uigilandi et in ea uidenda conuertitur. cum ergo illud 
 fiat non dormiendo, hoc autem dormiendo, non tamen ea, 
 quae uidentur, ex alio genere sunt quam ex natura spiritus, 
 de quo uel in quo fiunt similitudines corporum. ita quamuis 
 diuersa sit causa intentionis alienatae, quando sano corpore 
 uigilantis occulta quadam ui spiritali anima rapitur, ut uice 
 corporum expressas corporalium rerum similitudines in spiritu 
 uideat, eadem tamen est natura uisorum. neque enim dici 
 potest, cum causa in corpore est, tunc animam sine ulla

 
 
 
 praesensione futurorum ex se ipsa uersare imagines corporum, 
 sicut etiam cogitando adsolet, cum uero in ea uidenda spiritu 
 adsumitur, diuinitus haec demonstrari, quandoquidem aperte 
 scriptura dicit: effundam de spiritu meo super omnem 
 carnem, et iuuenes uisa uidebunt, et senes somnia 
 somniabunt, diuinae operationi utrumque tribuens, et: 
 angelus domini adparuit homini in somnis dicens: noli 
 timere accipere Mariam coniugem tuam, et iterum: 
 tolle puerum et uade in Aegyptum.

Itaque bono quidem spiritu adsumi spiritum hominis 
 ad has uidendas imagines, nisi aliqua significent, non puto; 
 cum uero in corpore causa est, ut in eas expressius intuendas 
 humanus intendatur spiritus, non semper aliquid significare 
 credendum est, sed tunc significant, cum inspirantur a demonstrante 
 spiritu siue dormienti siue aliquid aliud ex corpore, 
 ut a carnis sensibus alienaretur, patienti. uigilantibus etiam 
 neque ullo morbo adflictis nec furore exagitatis occulto 
 quodam instinctu ingestas esse cogitationes, quas promendo 
 diuinarent, non solum aliud agentes, sicut Caiphas pontifex 
 prophetauit, cum eius intentio non haberet uoluntatem prophetandi, 
 uerum etiam id suscipientes, ut diuinandi modo 
 aliquid dicerent, nouimus. 
 
 Nam quidam iuuenes iocando, ut fallerent, ubi peregrini 
 iter agebant, mathematicos se esse finxerunt, ignorantes 
 omnino, utrum duodecim signa dicerentur. qui cum hospitem 
 suum mirari cernerent, quae dicebant, et adtestari esse

 

 
 
 
 uerissima, audacius in plura progressi sunt. at ille adtestans 
 ad omnia mirabatur. postremo ab eis de filii salute quaesiuit, 
 quem diu absentem desiderabat et, quod inopinate tardaret, 
 ne quid ei accidisset, sollicitus erat. at illi non curantes, 
 quid post eorum abscessum ueri cognosceretur, dum tamen 
 in praesentia laetum hominem redderent, mox profecturi 
 responderunt saluum ac propinquantem et eo ipso die, quo 
 haec loquebantur, esse uenturum; neque enim metuebant, ne 
 cum totus dies peractus esset eos ille redarguendos postera 
 die sequeretur. quid multa? dum iam abire disponerent, ecce, 
 subito adhuc eis illic positis uenit. 
 
 Item alius ante symphoniacum saltabat, ubi erant multa 
 idola per quandam paganorum sollemnitatem, non aliquo 
 . spiritu adreptus, sed imitatione ludicra adrepticios aemulatus 
 scientibus circumstantibus et spectantibus. moris enim erat, 
 ut ante prandium peractis sacrificiis agitatisque fanaticis, si 
 qui adulescentes post prandium uellent eo more ludere, nullus 
 prohiberetur. ille ergo inter saltandum facto sibi silentio 
 iocabundus et ridente multitudine circumseptus ea nocte, quae 
 inpendebat, in ea silua, quae iuxta erat, hominem a leone 
 interemtum iri, ad cuius cadauer spectandum inlucescente die 
 confluxuram turbam et illius sollemnitatis locum deserturam 
 praedixit. et factum est, cum satis cunctis, qui aderant, in 
 omnibus eius motibus claruisset hoc eum ludendo et iocando 
 nusquam perturbata uel alienata mente dixisse ipso etiam

 
 
 
 tanto amplius mirante, quod accidit, quanto magis nosset, 
 quo id animo atque ore protulerit. 
 
 Quonam modo haec uisa in spiritum hominis ueniant, 
 utrum ibi primitus formentur an formata ingerantur et quadam 
 coniunctione cernantur, ut sic hominibus angeli ostendant 
 cogitationes suas et corporalium rerum similitudines, quas in 
 suo spiritu futurorum cognitione praeformant, quemadmodum 
 et ipsi nostras cogitationes non utique oculis, quia non corpore, 
 sed spiritu uident, uerum hoc intersit, quod illi nostras, 
 etiam si nolimus, nouerunt, nos autem ipsorum, nisi ostendantur, 
 nosse non possumus — quia sic eas, ut opinor, 
 habent in potestate occultare spiritalibus modis, quemadmodum 
 nos quibusdam interiectis obstaculis nostra corpora, 
 ne aliorum oculis uideantur, abscondimus — et quid fiat in 
 spiritu nostro, ut aliquando cernantur tantummodo significantes 
 imagines sed, utrum aliquid significent, ignoretur, aliquando 
 autem aliquid significare sentiantur, sed quid significent nesciatur, 
 aliquando uero tamquam pleniore demonstratione anima 
 humana et spiritu ipsas et mente quid significent uideat: et 
 scire difficillimum est et, si iam sciamus, disserere atque 
 explicare operosissimum.

Quod autem nunc insinuare satis arbitror, certum est 
 esse spiritalem quandam naturam in nobis, ubi corporalium 
 rerum formantur similitudines, siue cum aliquod corpus sensu 
 corporis tangimus, et continuo formatur eius similitudo in 
 spiritu memoriaque reconditur; siue cum absentia corpora 
 iam nota cogitamus, ut ex eis formetur quidam spiritalis 
 aspectus, quae iam erant in spiritu et antequam ea

 
 
 
 cogitaremus; sine cum eorum corporum, quae non nouimus, sed 
 tamen esse non dubitamus, similitudines non ita ut sunt 
 illa, sed ut occurrit, intuemur; siue cum alia, quae uel non 
 sunt uel esse nesciuntur, pro arbitrio uel opinatione cogitamus; 
 siue unde unde neque id agentibus neque uolentibus nobis 
 uariae formae corporalium similitudinum uersantur in animo; 
 siue cum aliquid corporaliter acturi ea ipsa disponimus, quae 
 in illa actione futura sunt, et omnia cogitatione antecedimus; 
 siue iam in ipso actu, uel cum loquimur uel cum facimus, 
 omnes corporales motus, ut exeri possint, praeueniuntur 
 similitudinibus suis intus in spiritu: neque enim ulla uel 
 breuissima syllaba in ordine suo nisi prospecta sonuisset; 
 sine cum a dormientibus somnia uidentur uel nihil uel aliquid 
 significantia; siue cum ualetudine corporali turbatis intrinsecus 
 itineribus sentiendi imagines corporum spiritus ueris 
 corporibus ita miscet, ut internosci uel uix possint uel omnino 
 non possint et aut significent aliquid aut sine ulla significatione 
 oboriantur; siue prorsus ingrauescente aliquo morbo uel dolore 
 corporis et intercludente intus uias, quibus animae, ut per 
 carnem sentiret, exerebatur ac nitebatur intentio, altius quam 
 somno absentato spiritu corporalium rerum existunt aut 
 monstrantur imagines uel significantes aliquid uel sine ulla 
 significatione adparentes; siue nulla ex corpore causa existente, 
 sed adsumente atque rapiente aliquo spiritu tollitur anima in 
 huius modi uidendas similitudines corporum, miscens eis uisa 
 corporalia, cum simul etiam corporis sensibus utitur; siue 
 ita spiritu adsumente alienatur ab omni corporis sensu et 
 auertitur, ut solis similitudinibus corporum spiritali uisione 
 teneatur, ubi nescio utrum possint aliqua nihil significantia uideri.

Haec igitur natura spiritalis, in qua non corpora, sed 
 corporum similitudines exprimuntur, inferioris generis uisiones 
 habet quam illud mentis atque intellegentiae lumen, quo et 
 ista inferiora diiudicantur et ea cernuntur, quae neque sunt 
 corpora nec ullas gerunt formas similes corporum, uelut ipsa 
 mens et omnis animae adfectio bona, cui contraria sunt eius 
 uitia, quae recte culpantur atque damnantur in hominibus. 
 quo enim alio modo ipse intellectus nisi intellegendo conspicitur? 
 ita et caritas, gaudium, pax, longanimitas, 
 benignitas, bonitas, fides, mansuetudo, continentia et 
 cetera huius modi, quibus propinquatur deo, et ipse deus, ex 
 quo omnia, per quem omnia, in quo omnia. 
 
 Quamquam itaque in eadem anima fiant uisiones, siue quae 
 sentiuntur per corpus, sicut hoc corporeum caelum et terra 
 et quaecumque in eis nota esse possunt, quemadmodum possunt, 
 siue quae spiritu uidentur similia corporum, de quibus multa 
 iam diximus, sine cum mente intelleguntur, quae nec corpora 
 sunt nec similitudines corporum, habent utique ordinem suum 
 et est aliud alio praecellentius. praestantior est enim uisio 
 spiritalis quam corporalis et rursus praestantior intellectualis 
 quam spiritalis. corporalis enim sine spiritali esse non potest, 
 quandoquidem momento eodem, quo corpus sensu corporis 
 tangitur, fit etiam in animo tale aliquid, non quod hoc sit, 
 sed quod simile sit: quod si non fieret, nec sensus ille esset, 
 quo ea, quae extrinsecus adiacent, sentiuntur. neque enim 
 corpus sentit, sed anima per corpus, quo uelut nuntio utitur 
 ad formandum in se ipsa, quod extrinsecus nuntiatur. non 
 potest itaque fieri uisio corporalis, nisi etiam spiritalis simul

 

 
 
 
 fiat; sed non discernitur, nisi cum fuerit sensus ablatus a 
 corpore, ut id, quod per corpus uidebatur, inueniatur in spiritu. 
 at uero spiritalis uisio etiam sine corporali fieri potest, 
 cum absentium corporum similitudines in spiritu adparent et 
 finguntur multae pro arbitrio uel praeter arbitrium demonstrantur. 
 item spiritalis uisio indiget intellectuali, ut diiudicetur, 
 intellectualis autem ista spiritali inferiore non indiget. 
 ac per hoc spiritali corporalis, intellectuali autem utraque 
 subiecta est. cum ergo legimus: spiritalis omnia diiudicat, 
 ipse autem a nemine diiudicatur, non secundum spiritum, 
 a quo mens discernitur, sicut illud quod dictum est: orabo 
 spiritu, orabo et mente, sed ei ilia notione debemus 
 accipere, qua dictum est: reno namini autem spiritu mentis 
 uestrae. iam enim supra docuimus alio modo et ipsam 
 mentem spiritum dici, secundum quam spiritalis omnia diiudicat. 
 quapropter non absurde neque inconuenienter arbitror 
 spiritalem uisionem inter intellectualem et corporalem tamquam 
 medietatem quandam obtinere. puto enim non incongruenter 
 medium dici, quod corpus quidem non est, sed simile 
 est corporis, inter illud, quod uere corpus est, et illud, quod 
 nec corpus est nec simile corporis.

Inluditur autem anima similitudinibus rerum non 
 . earum uitio, sed opinionis suae, cum adprobat quae similia 
 sunt pro his, quibus similia sunt, ab intellegentia deficiens. 
 fallitur ergo in uisione corporali, cum in ipsis corporibus 
 fieri putat, quod fit in corporis sensibus — sicut nauigantibus 
 uidentur in terra moueri quae stant et intuentibus caelum 
 stare sidera, quae mouentur, et diuaricatis radiis oculorum 
 duae lucernae species adparere et in aqua remus infractus

 

 

 

 
 
 
 et multa huius modi — aut cum putat hoc esse, quod similiter 
 coloratum est uel similiter sonat uel olet uel sapit uel tangitur — 
 hinc enim et medicamentum aliquod ceratum coctum in caccabo 
 putatur legumen et sonitus transeuntis uehiculi putatur ex 
 tonitru et, si nullis aliis sensibus exploretur, sed soli adiaceat 
 olfactui, citrium putatur herba, quae uocatur apiaria, et cibus 
 aliquo dulciculo suco adfectus putatur melle conditus et 
 ignotus anulus contrectatus in tenebris putatur aureus, cum 
 sit aereus uel argenteus — aut cum repentinis inopinatisque 
 corporalibus uisis anima turbata uel in somnis uidere se putat 
 uel aliquo eius modi spiritali uiso adfici: unde in omnibus 
 corporalibus uisis et aliorum sensuum. contestatio et maxime 
 ipsius mentis atque rationis adhibetur, ut, quod in hoc rerum 
 genere uerum est, inueniatur quantum inueniri potest. in 
 uisione autem spiritali, id est in corporum similitudinibus, 
 quae spiritu uidentur, fallitur anima, cum ea, quae sic uidet, 
 ipsa corpora esse arbitratur uel, quod sibi suspicione falsaque 
 coniectura finxerit, hoc etiam in corporibus putat, quae non 
 uisa coniectat. at uero in illis intellectualibus uisis non 
 fallitur. aut enim intellegit, et uerum est; aut, si uerum non 
 est, non intellegit: unde aliud est in his errare, quae uidet, 
 aliud ideo errare, quia non uidet.

Quapropter cum rapitur anima in ea uisa, quae spiritu 
 cernuntur similia corporalibus, ita ut omnino a sensibus 
 corporis auertatur amplius quam in somno solet, sed minus 
 quam in morte, iam diuinae admonitionis est et adiutorii, ut 
 se non corpora, sed uisa corporum similia spiritaliter nouerit 
 cernere, sicuti qui se in somnis uidere, etiam antequam

 
 
 
 euigilent, sciunt. ibi si etiam uidentur futura, ita ut omnino 
 futura noscantur, quorum imagines praesentes uidentur siue 
 ipsa hominis mente diuinitus adiuta siue aliquo inter ipsa 
 uisa quid significent exponente, sicut in Apocalypsi Iohanni 
 exponebatur, magna reuelatio est, etiamsi forte ignoret ille, 
 cui haec demonstrantur, utrum e corpore exierit an adhuc 
 sit in corpore, sed spiritu a sensibus corporis alienato ista 
 uideat; potest enim sic raptus id ignorare, si ei et hoc non 
 ostendatur. 
 
 Porro autem, si quemadmodum raptus est a sensibus corporis, 
 ut esset in istis similitudinibus corporum, quae spiritu 
 uidentur, ita et ab ipsis rapiatur ut in illam quasi regionem 
 intellectualium uel intellegibilium subuehatur, ubi sine ulla 
 corporis similitudine perspicua ueritas cernitur, nullis opinionum 
 falsarum nebulis offuscatur, ibi uirtutes animae non sunt 
 operosae ac laboriosae; neque enim opere temperantiae libido 
 frenatur aut opere fortitudinis tolerantur aduersa aut opere 
 iustitiae iniqua puniuntur aut opere prudentiae mala deuitantur. 
 una ibi et tota uirtus est amare quod uideas et summa 
 felicitas habere quod amas. ibi enim beata uita in fonte suo 
 bibitur, unde aspergitur aliquid huic humanae uitae, ut in 
 temtationibus huius saeculi temperanter, fortiter, iuste prudenterque 
 uiuatur. propter illud quippe adipiscendum, ubi 
 secura quies erit et ineffabilis uisio ueritatis, labor suscipitur

 

 

 
 
 
 et continendi a uoluptate et sustinendi aduersitates et subueniendi 
 indigentibus et resistendi decipientibus. ibi uidetur 
 claritas domini non per uisionem significantem siue corporalem, 
 sicut uisa est in monte Sina, siue spiritalem, sicut uidit 
 Esaias uel Iohannes in Apocalypsi, sed per speciem non per 
 aenigmata, quantum eam capere humana mens potest, secundum 
 adsumentis dei gratiam, ut os ad os loquatur deus ei quem 
 dignum tali conloquio fecerit, non os corporis, sed mentis, 
 sicut intellegendum arbitror, quod de Moyse scriptum est.

Concupiuerat enim, sicut in Exodo legimus, uidere deum, 
 non utique sicut uiderat in monte nec sicut uidebat in tabernaculo, 
 sed in ea substantia, qua deus est, nulla adsumta 
 corporali creatura, quae mortalis carnis sensibus praesentetur, 
 neque in spiritu figuratis similitudinibus corporum, sed per 
 speciem suam, quantum eam capere creatura rationalis et 
 intellectualis potest seuocata ab omni corporis sensu, ab 
 omni significatiuo aenigmate spiritus. sic enim scriptum est: 
 si ergo inueni gratiam in conspectu tuo, ostende mihi 
 temet ipsum, manifeste uideam te, cum paulo superius 
 legatur: et locutus est dominus ad Moysen facie ad 
 faciem, sicut quis loquitur ad amicum suum. sentiebat 
 ergo, quid uidebat et quod non uidebat desiderabat. nam et paulo 
 post, cum dixisset ei deus: inuenisti enim gratiam in 
 conspectu meo, et scio te prae omnibus, respondit

 

 
 
 
 ei: ostende mihi claritatem tuam. et tunc quidem responsum 
 accepit a domino figuratum, de quo nunc longum 
 est disputare, quando ei dixit: non poteris uidere faciem 
 meam et uiuere; non enim uidebit homo faciem meam 
 et uiuet. deinde subiecit et ait illi: ecce locus penes 
 me, et stabis supra petram; statim ut transiet mea 
 maiestas, et ponam te in specula petrae et tegam 
 manu mea super te, donec transeam; et auferam 
 manum et tunc uidebis posteriora mea; nam facies 
 mea non adparebit tibi. nec tamen secuta scriptura hoc 
 etiam corporaliter factum esse narrauit satisque per hoc 
 demonstratum est figurate dictum esse in ecclesiae significationem. 
 ipse est enim locus penes dominum, quia ecclesia est 
 templum eius et ipsa aedificata est super petram, et cetera, 
 quae ibi dicta sunt, eidem intellegentiae congruunt. nisi 
 tamen concupitam et desideratam dei claritatem Moyses 
 uidere meruisset, non in libro Numerorum diceret deus ad 
 Aaron et Mariam fratres eius: audite uerborum meorum: 
 si fuerit propheta uester, in uisione illi dominus cognoscar 
 et in somno loquar illi! non ita, quomodo 
 famulus meus Moyses in tota domo mea fidelis est; 
 os ad os loquar ad illum in specie et non per aenigmata, 
 et claritatem domini uidit. neque enim hoc 
 secundum substantiam corporis, quae carnis sensibus praesentatur, 
 intellegendum est; nam utique sic loquebatur ad 
 
 
 Moysen faci-e ad faciem, contra in contra, quando tamen

 

 
 
 
 dixit ei: ostende mihi temet ipsum, et nunc etiam ad 
 ipsos, quos obiurgabat et quibus Moysi meritum ita praeferebat, 
 sic loquebatur per creaturam corporalem praesentatam 
 sensibus carnis. illo ergo modo in illa specie, qua deus est, 
 longe ineffabiliter secretius et praesentius loquitur locutione 
 ineffabili, ubi eum nemo uiuens uidet uita ista, qua mortaliter 
 uiuitur in istis sensibus corporis, sed nisi ab hac uita quisque 
 quodammodo moriatur siue omnino exiens de corpore siue 
 ita auersus et alienatus a carnalibus sensibus, ut merito 
 nesciat, sicut apostolus ait, utrum in corpore an extra corpus 
 sit, cum in illam rapitur et subuehitur uisionem.

Quapropter si hoc tertium uisionis genus, quod superius 
 est non solum omni corporali, quo per corporis sensus corpora 
 sentiuntur, uerum etiam omni illo spiritali, quo similitudines 
 corporum spiritu, non mente cernuntur, tertium caelum 
 appellauit apostolus, in hoc uidetur claritas dei, cui uidendae 
 corda mundantur. unde dictum est: beati mundicordes, 
 quia ipsi deum uidebunt, non per aliquam corporaliter 
 uel spiritaliter figuratam significationem tamquam per speculum 
 in aenigmate, sed facie ad faciem, quod de Moyse dictum 
 est "os ad os", per speciem scilicet, qua deus est quidquid 
 est, quantulumcumque eum mens, quae non est quod ipse, 
 etiam ab omni terrena labe mandata, ab omni corpore et 
 similitudine corporis alienata et abrepta capere potest: a quo 
 peregrinamur mortali et corruptibili onere grauati, quamdiu

 

 
 
 
 per fidem ambulamus, non per speciem et cum hic iuste 
 uiuimus. cur autem non credamus, quod tanto apostolo 
 gentium doctori, rapto usque ad istam excellentissimam 
 uisionem, uoluerit deus demonstrare uitam, in qua post hanc 
 uitam uiuendum est in aeternum? et cur non dicatur iste 
 paradisus excepto illo, in quo corporaliter uixit Adam inter 
 ligna nemorosa atque fructuosa? quandoquidem et ecclesia, 
 quae nos congregat in caritatis sinum, paradisus dicta est 
 cum fructu pomorum. sed hoc figurate dictum est, tamquam 
 illo paradiso, ubi proprie fuit Adam, ecclesia significata 
 sit per formam futuri. quamquam diligentius considerantibus 
 fortassis occurrat illo paradiso corporali, in quo 
 Adam corporaliter fuit, et istam uitam sanctorum significatam, 
 quae nunc agitur in ecclesia, et illam, quae post hanc erit 
 in aeternum: sicut Hierusalem, quae interpretatur "uisio 
 pacis" et tamen terrena quaedam ciuitas demonstratur, 
 significat Hierusalem matrem nostram aeternam in caelis 
 siue in his, qui spe salui facti sunt et quod non uident 
 sperantes per patientiam expectant, secundum quos multi filii 
 desertae magis quam eius, quae habet uirum, siue in ipsis 
 angelis sanctis per ecclesiam multiformis sapientiae dei, cum 
 quibus post hanc peregrinationem sine labore et sine fine 
 uiuendum est.

Si autem sic accipimus tertium caelum, quo apostolus 
 raptus est, ut quartum etiam et aliquot ultra superius caelos 
 esse credamus, infra quos est tertium hoc caelum, sicut eos

 

 
 
 
 alii septem, alii octo, alii nouem uel etiam decem perhibent 
 et in ipso uno, quod dicitur firmamentum, multos gradatim 
 esse confirmant ac per hoc corporeos esse uel ratiocinantur 
 uel opinantur — de quorum ratione atque opinione nunc disserere 
 longum est; potest autem fieri, ut. etiam in spiritalibus uel 
 intellectualibus multos quosdam gradus quisquam esse contendat 
 aut, si possit, ostendat eosque distinctos iuxta aliquem 
 prouectum magis minusue inlustrium reuelationum — sed utcumque 
 se ista habeant et accipiantur, ut libet, ab alio sic, ab alio 
 autem sic, ego uisorum uel uisionum praeter ista tria genera 
 aut corpore aut spiritu aut mente usque adhuc uel nosse 
 uel docere non possum. sed quot et quantae singulorum 
 generum sint differentiae, ut in unoquoque aliud alio gradatim 
 superferatur, ignorare me fateor.

Sicut autem in ista luce corporea est caelum, quod 
 super terras suspicimus, unde luminaria clarent et sidera, quae 
 corpora longe sunt meliora terrestribus, sic in illo genere 
 spiritali, in quo uidentur corporum similitudines luce quadam 
 incorporali ac sua, sunt quaedam excellentia et merito diuina. 
 quae demonstrant angeli miris modis: utrum uisa sua facili 
 quadam et praepotenti iunctione uel conmixtione etiam nostra 
 esse facientes, an scientes nescio quomodo nostram in spiritu 
 nostro informare uisionem, difficilis perceptu et difficilior 
 dictu res est. sunt autem alia uisa usitata et humana, quae

 
 
 
 siue ex ipso spiritu nostro multipliciter existunt siue ex corpore 
 spiritui quodammodo suggeruntur, sicut fuerimus adfecti 
 uel carne uel animo. non solum enim uigilantes homines 
 curas suas cogitando uersant in similitudinibus corporum, 
 uerum etiam dormientes hoc saepe somniant, quo indigent; 
 nam et negotia sua gerunt ex animi cupiditate et epulis 
 poculisque inhianter instant, si forte esurientes sitientesque 
 dormierunt. quae omnia puto conparata illis angelicis demonstrationibus 
 sic habenda, ac si in ista natura corporum terrena 
 caelestibus conparentur.

Sic etiam in illo genere intellectualium uisorum alia 
 sunt, quae in ipsa anima uidentur, uelut uirtutes, quibus 
 uitia sunt contraria, siue permansurae, ut pietas, siue utiles 
 . huic uitae et postea non futurae, sicut fides, qua credimus 
 ea, quae nondum uidemus, et spes, qua futura cum patientia 
 expectamus, et ipsa patientia, qua omnia toleramus aduersa, 
 donec quo uol-umus ueniamus. istae quippe et huius modi 
 uirtutes, quae nunc propter transigendam istam peregrinationem 
 ualde necessariae sunt, non erunt in illa uita, propter quam 
 adipiscendam sunt necessariae, et tamen etiam ipsae intellectualiter 
 uidentur; neque enim aut corpora sunt aut species 
 habent similes corporum. aliud autem est ipsum lumen, quo 
 inlustratur anima, ut omnia uel in se uel in illo ueraciter 
 intellecta conspiciat. nam illud iam ipse deus est, haec autem 
 creatura, quamuis rationalis et intellectualis ad eius imaginem 
 facta, quae cum conatur lumen illud intueri palpitat infirmitate

 
 
 
 et minus ualet. inde est tamen quidquid intellegit sicut ualet. 
 cum ergo illuc rapitur et a carnalibus subtracta sensibus illi 
 expressius uisioni praesentatur non spatiis localibus, sed modo 
 quodam suo, etiam supra se uidet, quo adiuta uidet quidquid 
 etiam in se intellegendo uidet.

Si autem quaeritur, cum anima de corpore exierit, 
 utrum ad aliqua loca corporalia feratur an ad incorporalia 
 corporalibus similia, an uero nec ad ipsa, sed ad illud, quod 
 et corporibus et similitudinibus corporum est excellentius, 
 cito quidem responderim ad corporalia loca eam uel non ferri 
 nisi cum aliquo corpore uel non localiter ferri. iam utrum 
 habeat aliquod corpus, cum de hoc corpore exierit, ostendat 
 qui potest; ego autem non puto. ad spiritalia uero pro 
 meritis fertur aut ad loca poenalia similia corporibus, qualia 
 saepe demonstrata sunt his, qui rapti sunt a corporis sensibus 
 et mortuis similes iacuerunt et infernas poenas uiderunt, cum 
 et ipsi in se ipsis gererent quandam similitudinem corporis 
 sui, per quam possent ad illa ferri et talia similibus experiri. 
 neque enim uideo, cur habeat anima similitudinem corporis 
 sui, cum iacente sine sensu ipso corpore nondum tamen 
 penitus mortuo uidet talia, qualia multi ex illa subductione 
 uiuis redditi narrauerunt, et non habeat, cum perfecta morte 
 penitus de corpore exierit. aut ergo ad ilia fertur poenalia aut 
 ad illa itidem similia corporalibus nec tamen poenarum, sed 
 quietis atque gaudiorum.

 
 
 
 
 
 Neque enim recte dici potest uel illas falsas esse poenas 
 uel illam falsam requiem atque laetitiam: tunc enim et falsa 
 sunt, quando per opinationis errorum alia pro aliis putantur. 
 nam Petrus non solum cum discum illum uidebat et in eo 
 non similitudines corporum, sed corpora putabat, in hoc utique 
 fallebatur, uerum etiam cum alio tempore ab angelo solutus 
 e uinculis ibat in corpore ambulans et praesentatus corporalibus 
 formis et putabat se uisum uidere, nihilominus fallebatur. 
 nam et illae in disco erant spiritales formae corporalibus 
 similes et ista corporalis expressio soluti de uinculis 
 propter miraculum spiritali similis erat. fallebatur autem 
 anima in utrisque, nonnisi cum alia pro aliis adprobaret. 
 quamuis ergo non sint corporalia, sed similia corporalibus, 
 quibus animae corporibus exutae adficiuntur seu bene seu 
 male, cum et ipsae corporibus suis similes sibimet adpareant, 
 sunt tamen et uera laetitia est et uera molestia facta de substantia 
 spiritali. nam et in somnis magni interest, utrum in 
 laetis an in tristibus simus. unde quidam in rebus, quas concupiuerant, 
 constituti se euigilasse doluerunt et rursus grauibus 
 terroribus atque cruciatibus exagitati atque uexati, cum expergefacti 
 essent, dormire timuerunt, ne in eadem mala 
 reuocarentur. et utique dubitandum non est, quod expressiora 
 sint illa, quae inferna dicuntur, atque ob hoc uehementius 
 sentiantur. nam et qui subtracti sunt sensibus corporis, minus 
 quidem quam si omni modo morerentur, sed tamen amplius 
 quam si dormirent, expressiora se uidisse narrarunt, quam 
 si somnia narrauissent. est ergo prorsus inferorum substantia, 
 sed eam spiritalem arbitror esse, non corporalem.

Nec audiendi sunt, qui adfirmant inferos in hac uita 
 explicari nec esse post mortem; uiderint enim, quemadmodum 
 poetica figmenta interpretentur. nos ab auctoritate diuinarum 
 scripturarum, quibus solis de hac re fides habenda est, 
 recedere non debemus. quamquam possimus ostendere illorum 
 quoque sapientes de inferorum substantia minime dubitasse, 
 quae post hanc uitam excipit animas mortuorum. unde autem 
 sub terris esse dicantur inferi, si corporalia loca non sunt, 
 aut unde inferi appellentur, si sub terris non sunt, merito 
 quaeritur. animam uero non esse corpoream non me putare, 
 sed plane scire audeo profiteri; tamen habere posse similitudinem 
 corporis et corporalium omnino membrorum quisquis 
 negat potest negare animam esse, quae in somnis uidet uel 
 ambulare se uel sedere uel hac atque iliac gressu aut etiam 
 uolatu ferri ac referri, quod sine quadam similitudine corporis 
 non fit. proinde, si hanc similitudinem etiam apud inferos 
 gerit non corporalem, sed corpori similem, ita etiam in locis 
 uidetur esse non corporalibus, sed corporalium similibus sine 
 in requie siue in doloribus. 
 
 Quamquam et illud me nondum inuenisse confiteor inferos 
 appellatos, ubi iustorum animae requiescunt. et Christi quidem 
 animam uenisse usque ad ea loca, in quibus peccatores 
 cruciantur, ut eos solueret a tormentis, quos esse soluendos 
 occulta nobis sua iustitia iudicabat, non inmerito creditur. 
 quomodo enim aliter accipiendum sit, quod dictum est: 
 quem deus suscitauit a mortuis solutis doloribus 
 inferorum, quia non poterat teneri ab eis, non uideo,

 

 
 
 
 nisi ut quorundam dolores apud inferos eum soluisse accipiamus 
 ea potestate, qua dominus est, cui omne genu 
 flectitur caelestium, terrestrium et infernorum, per quam 
 potestatem etiam illis doloribus, quos soluit, non potuit 
 adtineri. neque enim Abraham uel ille pauper in sinu eius, 
 hoc est in secreto quietis eius, in doloribus erat, inter quorum 
 requiem et illa inferna tormenta legimus magnum chaos 
 firmatum, sed nec apud inferos esse dicti sunt; contigit 
 enim, inquit, mori inopem illum et auferri ab angelis 
 in sinum Abrahae; mortuus est autem et diues et 
 sepultus est. et cum apud inferos in tormentis esset 
 et cetera. uidemus itaque inferorum mentionem non esse 
 factam in requie pauperis, sed in subplicio diuitis. 
 
 Illud etiam, quod Iacob dicit ad filios suos, deducetis 
 senectam meam cum tristitia ad inferos, uidetur hoc 
 magis timuisse, ne nimia tristitia sic perturbaretur, ut non 
 ad requiem beatorum iret, sed ad inferos peccatorum. neque 
 enim paruum animae malum est tristitia, cum et apostolus 
 cuidam tam sollicite timuerit, ne maiore tristitia absorberetur. 
 proinde, ut dixi, nondum inueni et adhuc quaero nec mihi 
 occurrit inferos alicubi in bono posuisse scripturam dumtaxat 
 canonicam; non autem in bono accipiendum sinum Abrahae 
 et illam requiem, quo ab angelis pius pauper ablatus est,

 

 
 
 
 nescio utrum quisquam possit audire . et ideo quomodo eam 
 apud inferos credamus esse non uideo.

Uerum hoc dum quaerimus et aut inuenimus aut non 
 inuenimus, urget nos longitudo libri huius eum aliquando 
 concludere. quapropter quoniam de paradiso sermonem instituimus 
 propter illud, quod apostolus ait scire se raptum 
 hominem usque in tertium caelum, nescire autem siue in 
 corpore siue extra corpus, et quia raptus est in paradisum 
 et audiuit ineffabilia uerba, quae non licet homini loqui, non 
 temere adfirmamus, utrum in tertio caelo sit paradisus, an et 
 in tertium caelum et inde rursus in paradisum raptus sit. 
 si enim proprie quidem nemorosus locus, translato autem 
 uerbo omnis etiam spiritalis quasi regio, ubi animae bene 
 est, merito paradisus dici potest, non solum tertium caelum, 
 quidquid illud est, quod profecto magnum sublimiterque praeclarum 
 est, uerum etiam in ipso homine laetitia quaedam bonae 
 conscientiae paradisus est. unde et ecclesia sanctis temperanter 
 et iuste et pie uiuentibus paradisus recte dicitur, pollens 
 adfluentia gratiarum castisque deliciis, quandoquidem et in 
 tribulationibus gloriatur de ipsa patientia plurimum gaudens, 
 quia secundum multitudinem dolorum in corde eius consolationes 
 dei iucundant animam eius. quanto magis ergo 
 post hanc uitam etiam sinus ille Abrahae paradisus dici 
 potest, ubi iam nulla temtatio, ubi tanta requies post omnes 
 dolores uitae huius neque enim et lux ibi non est propria 
 quaedam et sui generis, et profecto magna, quam diues ille

 

 
 
 
 de tormentis et tenebris inferorum tam utique de longinquo, 
 cum magnum chasma esset in medio, sic tamen uidit, ut ibi 
 illum quondam contemtum pauperem agnosceret. 
 
 Quae si ita sunt, ideo sub terris dicuntur inferi uel creduntur, 
 quia congruenter in spiritu per illas corporalium 
 rerum similitudines sic demonstrantur, ut, quoniam defunctorum 
 animae inferis dignae carnis amore peccarunt, hoc eis 
 per illas corporum similitudines exhibeatur, quod ipsi carni 
 mortuae solet, ut sub terra recondatur. denique inferi eo, 
 quod infra sint, latine appellantur; sicut autem secundum 
 . corpus si ponderis sui ordinem teneant inferiora sunt omnia 
 grauiora, ita secundum spiritum inferiora sunt omnia tristiora: 
 unde et in graeca lingua origo nominis, quo appellantur inferi, 
 ex eo quod nihil suaue habeant, resonare perhibetur. nec 
 ipsam tamen rerum partem noster saluator mortuus pro nobis 
 uisitare comtemsit, ut inde solueret. quos esse soluendos 
 secundum diuinam secretamque iustitiam ignorare non potuit. 
 quapropter animae illius latronis, cui dixit: hodie mecum 
 eris in paradiso, non utique inferos praestitit, ubi poenae 
 sunt peccatorum, sed aut illam requiem sinus Abrahae — 
 non enim alicubi non est Christus, cum ipse sit sapientia 
 dei adtingens ubique propter suam munditiam — aut illum 
 paradisum siue in tertio caelo siue ubicumque alibi est, quo 
 post tertium caelum est raptus apostolus, si tamen non 
 aliquid unum est diuersis nominibus appellatum, ubi sunt 
 animae beatorum.

 

 
 
 
 
 Si ergo caelum primum recte accipimus hoc omne corporeum 
 generali nomine quidquid est super aquas et terram, secundum 
 autem in similitudine corporali quod spiritu cernitur, sicut 
 illud, unde animalibus plenus in extasi Petro discus ille submissus 
 est, tertium uero quod mente conspicitur ita secreta 
 et remota et omnino abrepta a sensibus carnis atque mundata, 
 ut ea, quae in illo caelo sunt, et ipsam dei substantiam 
 uerbumque deum, per quod facta sunt omnia, per caritatem 
 spiritus sancti ineffabiliter ualeat uidere et audire : non incongruenter 
 arbitramur et illuc esse apostolum raptum et ibi 
 fortassis esse paradisum omnibus meliorem et, si dici oportet, 
 paradisum paradisorum. si enim animae bonae laetitia in rebus 
 bonis est in omni creatura, quid ea laetitia praestantius, quae 
 in uerbo dei est, per quod facta sunt omnia?

Sed, si quem mouet, quid opus sit spiritibus defunctorum 
 corpora sua in resurrectione recipere, si potest eis etiam sine 
 corporibus summa illa beatitudo praeberi, difficilior quidem 
 quaestio est, quam ut perfecte possit hoc sermone finiri; sed 
 tamen minime dubitandum est et raptam hominis a carnis 
 sensibus mentem et post mortem ipsa carne deposita transcensis 
 etiam similitudinibus corporalium non sic uidere posse 
 incommutabilem substantiam, ut sancti angeli uident, sine 
 alia latentiore causa siue ideo, quia inest ei naturalis quidam 
 adpetitus corpus administrandi: quo adpetitu retardatur quodammodo, 
 ne tota intentione pergat in illud summum caelum, 
 quamdiu non subest corpus, cuius administratione adpetitus

 

 
 
 
 ille conquiescat. porro autem, si tale sit corpus, cuius sit 
 difficilis et grauis administratio, sicut haec caro, quae corrumpitur 
 et adgrauat animam, de propagine transgressionis 
 existens, multo magis auertitur mens ab illa uisione summi 
 caeli: unde necessario abripienda erat ab eiusdem carnis 
 sensibus, ut ei quomodo capere posset illud ostenderetur. 
 proinde, cum hoc corpus iam non animale, sed per futuram 
 commutationem spiritale receperit angelis adaequata, perfectum 
 habebit naturae suae modum oboediens et inperans, uiuificata 
 et uiuificans tam ineffabili facilitate, ut sit ei gloriae, quod 
 sarcinae fuit.

Nimirum enim erunt et tunc ista tria genera uisionum, 
 sed nulla falsitate pro alio aliud adprobabitur nec. in corporalibus 
 nec in spiritalibus uisis, multo minus in intellectualibus, 
 quibus ita praesentatis et perspicuis perfruetur, 
 ut longe minore euidentia nunc nobis adiaceant istae species 
 corporales, quas sensu carnis adtingimus et eis multi ita 
 sunt dediti, ut solas esse arbitrentur et, quidquid tale non 
 est, putent omnino non esse. sapientes autem ita sunt in his 
 corporalibus uisis, ut, quamuis ea praesentiora uideantur, 
 certiores sint tamen in illis, quae praeter corporis speciem 
 praeterque corporis similitudinem intellegendo utcumque praespiciunt, 
 quamuis ea non ualeant ita mente conspicere, ut 
 haec sensu corporis intuentur. sancti uero angeli et his corporalibus 
 iudicandis atque administrandis praesunt nec eis 
 tamquam praesentioribus familiaribus inclinantur et eorum

 

 

 

 
 
 
 significatiuas similitudines in spiritu ita discernunt et tanta 
 potentia quodammodo tractant, ut eas possint etiam hominum 
 spiritibus reuelando miscere, et illam incommutabilem substantiam 
 creatoris ita conspiciunt, ut uisione atque amore et 
 eam praeponant omnibus et secundum eam iudicent de omnibus 
 et in eam dirigantur, ut agantur, et ex ea dirigant quidquid. 
 agunt. denique quamuis abrepto apostolo a carnis sensibus 
 in tertium caelum et paradisum hoc ipsum certe defuit ad 
 plenam perfectamque cognitionem rerum, quae angelis inest, 
 quod, siue in corpore siue extra corpus esset, nesciebat. hoc 
 utique non deerit, cum receptis corporibus in resurrectione 
 mortuorum corruptibile hoc induetur incorruptione et mortale 
 hoc induetur inmortalitate. omnia enim euidentia erunt sine 
 ulla falsitate, sine ulla ignorantia suis ordinibus distributa, 
 et corporalia et spiritalia et intellectualia, in natura integra 
 et beatitate perfecta.

Scio quidem nonnullos eorum, qui scripturas sanctas 
 ante nos in fide catholica tractasse laudantur, etiam sic exposuisse, 
 quod ait apostolus tertium caelum, ut corporalis et 
 animalis et spiritalis hominis hic differentias accipi uellent 
 atque ad illud incorporearum rerum genus excellenti euidentia 
 contemplandum esse apostolum raptum : quod genus etiam in 
 hac uita spiritales homines prae ceteris rebus diligunt eoque

 

 
 
 
 perfrui concupiscunt. ego autem cur maluerim spiritale et 
 intellectuale dicere, quod illi fortasse animale et spiritale 
 dixerunt, ut earundem rerum alia tantummodo nomina ponerem, 
 iam in primis huius libri partibus me disseruisse suffecerit. 
 quae si rite pro modulo nostro disputauimus, aut spiritalis 
 lector haec adprobabit aut etiam, ut sit spiritalis, adiuuante 
 spiritu sancto aliquid ex ista lectione proficiet. sed iam uniuersum 
 hoc opus, quod duodecim uoluminibus continetur, 
 isto tandem fine concludimus.