Ordinem rerum, Zenobi, cum sequi ac tenere cuique proprium 
 tum uero uniuersitatis, quo cohercetur hic mundus et regitur, 
 uel uidere uel pandere difficillimum hominibus atque rarissimum 
 est. hue accedit, quod, etiamsi quis haec possit, non illud quoque 
 ualet efficere, ut dignum auditorem tam diuinis obscurisque rebus 
 uel uitae merito uel habitu quodam eruditionis inueniat. nec tamen 
 quicquam est. quod magis auide expetant quaeque optima ingenia 
 magisque audire ac discere studeant, qui scopulos uitae huius et procellas 
 uelut erecto, quantum licet, capite inspiciunt, quam quomodo 
 fiat, ut ei deus humana curet et tanta in humanis rebus peruersitas 
 usque quaque diffusa sit, ut non diuinae sed ne seruili quidem cui 
 procurationi, si ei tanta potestas daretur, tribuenda esse uideatur. 
 quam ob rem illud quasi necessarium his, quibus talia c-urae sunt, 
 credendum dimittitur, aut diuinam prouidentiam non usque in haec 
 ultima et ima pertendi aut certe mala omnia dei uoluntate committi, 
 utrumque impium, sed magis posterius. quamquam enim desertum 
 deo quicquam credere cum imperitissimum tum etiam periculosissimum 
 animo sit, tamen in ipsis hominibus nemo quemquam

 
 
 
 non potuisse aliquid criminatus est. neglegentiae uero uituperatio 
 multo est quam malitiae crudelitatisque purgatior. itaque uelut conpellitur 
 ratio tenere non inmemor pietatis aut ista terrena non posse 
 a diuinis amministrari aut neglegi atque contemni potius quam 
 ita gubernari, ut omnis de deo sit mitis atque inculpanda 
 conquestio.

Sed quis tam caecus est mente, ut quicquam in mouendis 
 corporibus rationis quod praeter humanam dispositionem ac uoluntatem 
 est, diuinae potentiae moderationique dare dubitet ? nisi forte 
 aut casibus tam rata subtilique dimensione uel minutissimorum 
 quorumque animalium membra figurantur aut, quod casu quis negat, 
 possit nisi ratione factum fateri aut uero per uniuersam naturam, 
 quod in singulis quibusque rebus nihil arte humana satagente ordinatum 
 miramur, alienare a secretissimo maiestatis arbitrio ullis nugis 
 uanae opinionis audebimus. at enim hoc ipsum est plenius quaestionum, 
 quod membra pulicis disposita mire atque distincte sunt, cum 
 interea humana uita innumerabilium perturbationum inconstantia 
 uersetur et fluctuet. sed hoc pacto, si quis tam minutum cerneret, 
 ut in uermiculato pauimento nihil ultra unius tessellae modulum acies 
 eius ualeret ambire, uituperaret artificem uelut ordinationis et 
 compositionis ignarum eo, quod uarietatem lapillorum perturbatam 
 putaret, a quo illa emblemata in unius pulchritudinis faciem 
 congruentia simul cerni conlustrarique non possent. nihil enim aliud 
 minus eruditis hominibus accidit, qui uniuersam rerum coaptationem 
 atque conceptum inbecilla mente conplecti et considerare non 
 ualentes, si quid eos offenderit, quia suae cogitationi magnum est, 
 magnam rebus putant inhaerere foeditatem.

Cuius erroris maxima causa est, quod homo sibi ipse est 
 incognitus. qui tamen ut se noscat, magna opus habet consuetudine

 
 
 
 recedendi a sensibus et animum in se ipsum colligendi atque in se 
 ipso retinendi. quod hi tantum adsecuntur, qui plagas quasdam opinionum, 
 quas uitae cotidianae cursus infligit, aut solitudine inurunt 
 aut liberalibus medicant disciplinis. 
 
 Ita enim sibi animus redditus, quae sit pulchritudo uniuersitatis, 
 intellegit, quae profecto ab uno cognominata est idcircoque 
 illam uidere non licet animae, quae in multa procedit sectaturque 
 auiditate pauperiem, quam nescit sola segregatione multitudinis 
 posse uitari. multitudinem autem non hominum dico sed omnium, 
 quae sensus attingit. nec mirere, quod eo egestatem patitur magis, 
 quo magis appetit plura conplecti. ut enim in circulo quantumuis 
 amplo unum est medium, quo cuncta conuergunt, quod xsvvoov 
 geometrae uocant, et quamuis totius ambitus partes innumerabiliter 
 secari queant, nihil tamen est praeter illud unum, quo cetera pariliter 
 dimetiantur et quod omnibus quasi quodam aequalitatis iure 
 dominetur, hinc uero in quamlibet partem si egredi uelis, eo amittuntur 
 omnia, quo in plurima pergitur, sic animus a se ipse fusus 
 inmensitate quadam diuerberatur et uera mendicitate conteritur, 
 cum eum natura sua cogit ubique unum quaerere et multitudo inuenire 
 non sinit.

Sed et haec, quae dixi, qualia sint et quae causa extet erroris 
 animarum quoque modo et in unum congruant atque perfecta sint 
 cuncta et tamen peccata fugienda sint, assequeris profecto, mi 
 Zenobi — sic enim mihi notum est ingenium tuum et pulchritudinis 
 omnimodae amator animus sine libidinis inmoderatione atque 
 sordibus, quod signum in te futurae sapientiae perniciosis cupiditatibus 
 diuino iure praescribit, ne tuam causam deseras falsis

 

 
 
 
 uoluptatibus inlectus, qua praeuaricatione nihil turpius et periculosius 
 inueniri potest — assequeris ergo ista, mihi crede, cum eruditioni 
 operam dederis, qua purgatur et excolitur animus nullo modo ante 
 idoneus, cui diuina semina committantur. quod totum cuius modi 
 sit et quem flagitet ordinem quidue studiosis et bonis ratio promittat 
 qualemque uitam nos uiuamus, carissimi tui, et quem fructum 
 de liberali otio carpamus, hi te libri satis, ut opinor, edocebunt 
 nomine tuo nobis quam nostra elaboratione dulciores, praesertim si 
 te in ipsum ordinem, de quo ad te scribo, meliora eligens inserere 
 atque coaptare uolueris.

Nam cum stomachi dolor scholam me deserere coegisset, qui 
 iam, ut scis, etiam sine ulla tali necessitate in philosophiam confugere 
 moliebar, statim me contuli ad uillam familiarissimi nostri 
 Uerecundi. quid dicam eo libente? nosti optime hominis cum in omnes 
 tum uero in nos beniuolentiam singularem. ibi disserebamus 
 inter nos, quaecumque uidebantur utilia adhibito sane stilo, quo 
 cuncta exciperentur, quod uidebam conducere ualetudini meae. cum 
 enim nonnulla loquendi cura detinerer, nulla inter disputandum inrepebat 
 immoderata contentio; simul etiam, ut, si quid nostrum 
 litteris mandare placuisset, nec aliter dicendi necessitas nec labor 
 recordationis esset. agebant autem ista mecum Alypius et Nauigius, 
 frater meus, et Licentius repente admirabiliter poeticae deditus; Trygetium 
 item nobis militia reddiderat, qui tamquam ueteranus adamauit 
 historiam; etiam in libris nonnihil habebamus.

Sed nocte quadam, cum euigilassem de more mecumque 
 ipse tacitus agitarem, quae in mentem nescio unde ueniebant 
 — nam id mihi amore inueniendi ueri iam in consuetudinem uerterat, 
 ut aut primam, si tales curae inerant, aut certe ultimam, dimidiam 
 tamen fere noctis partem peruigil quodcumque cogitarem, nec me

 
 
 
 patiebar adulescentium lucubrationibus a mo ipso auocari, quia et 
 illi per totum diem tantum agebant, ut nimium mihi uideretur, si 
 aliquid etiam noctium in studiorum laborem usurparent, et id a 
 me ipsi quoque praeceptum habebant, ut aliquid et praeter codices 
 secum agerent et sese habitare consuefacerent animum — ergo, 
 ut dixi, uigilabam, cum ecce aquae sonus pone balneas, quae praeterfha-bilt, 
 eduxit me in aures et animaduersus est solito adtentius. 
 mirum admodum mihi uidebatur, quod nunc clarius nunc pressius 
 eadem aqua strepebat silicibus inruens. coepi a me quaerere, 
 quaenam causa esset. fateor, nihil occurrebat, cum Licentius lecto 
 suo inportunos percusso iuxta ligno sorices terruit seseque uigilantem 
 hoc modo indicauit. cui ego: Animaduertis, inquam, Licenti 
 — nam uideo tibi Musam tuam lumen ad lucubrandum accendisse 
 — quomodo canalis iste inconstanter sonet ? — Iam, inquit, mihi 
 hoc non est nouum. nam desiderio serenitatis cum expergefactus 
 aliquando aurem admouissem, ne imber ingrueret, hoc agebat aqua 
 ista, quod nunc. — Approbauit Trygetius. nam et ipse in eodem 
 conclaui lecto suo cubans uigilabat nobis nescientibus — erant enim 
 tenebrae — quod in Italia etiam pecuniosis prope necesse est.

Ergo ubi uidi scholam nostram, quantacumque aderat — 
 nam et Alypius et Nauigius in urbem ierant — etiam illis horis non 
 sopitam, et me cursus ille aquarum aliquid de se dicere admonebat: 
 Quidnam nobis, inquam, uidetur esse causae, quod sic alternat hic 
 sonus? non enim quemquam putamus his horis uel transitu uel re 
 aliqua lauanda totiens illum meatum interpellare. — Quid putas, 
 inquit Licentius, nisi alicubi folia cuiuscemodi, quae autumno perpetua 
 copioseque decidunt, angustiis canalis intertrusa uinci aliquando 
 atque cedere, ubi autem unda, quae urgebat, pertransierit, rursum 
 colligi atque stipari aut aliquid aliud uario casu foliorum natantium

 
 
 
 fieri, quod ad illum fluxum nunc refrenandum nunc emittendum 
 similiter ualeat? — Uisum est mihi probabile aliud non habenti confessusque 
 sum laudans ingenium eius nihil me inuenisse, cum diu 
 quaesissem, cur ita esset.

Tum interposito modico silentio: Merito, inquam, tu nihil 
 mirabaris et apud Calliopam te intus tenebas. — Merito, inquit ille, 
 sed modo plane dedisti mihi magnum mirari. — Quidnam hoc est? 
 inquam. — Quod tu, inquit, ista miratus es. — Unde enim solet, inquam, 
 oboriri admiratio aut quae huius uitii mater est nisi res insolita 
 praeter manifestum causarum ordinem ? - Et ille: \'Praeter manifestum\' 
 inquit, accipio; nam praeter ordinem nihil mihi fieri uidetur. 
 — Hic ego erectior spe alacriore, quam soleo esse, cum aliquid ab 
 his requiro, quod rem tantam et tam subito heri paene ad ista 
 conuersus adulescentis animus concepisset nulla umquam de his rebus 
 inter nos antea quaestione agitata: Bene, inquam, bene; sed 
 prorsus bene multum sensisti, multum ausus es. hoc, mihi crede, 
 longo interuallo transcendit Heliconem, ad cuius uerticem tamquam 
 ad caelum peruenire conaris. sed peruellem adesses huic sententiae; 
 nam eam labefactare temptabo. — Sine, inquit, modo me 
 mihi, quaeso te; nam ualde in aliud intendi animum. — Hic ego 
 nonnihil metuens, ne studio poeticae penitus prouolutus a philosophia 
 longe raperetur: Inritor, inquam , abs te uersus istos tuos omni 
 metrorum genere cantando et ululando insectari, qui inter te atque 
 ueritatem inmaniorem murum quam inter amantes tuos conantur 
 erigere; nam in se illi uel inolita rimula respirabant. Pyramum enim 
 ille tum canere instituerat.

Quod cum seueriore quam putabat uoce dixissem, subticuit 
 aliquantum. et ego iam reliqueram coeptam et ad me redieram, 
 ne frustra occupare praeoccupatum atque inepte uellem; tum ille: 
 Egomet meo indicio quasi sorex, 
 inquit, non dictum est commodius apud Terentium quam nunc dici 
 a me de me potest; sed sane illud ultimum fortasse in contrarium 
 uertetur; quod enim ait ille: 
 hodie perii, 
 ego forte hodie inueniar. nam si non contemnitis, quod superstitiosi 
 solent, etiam de muribus augurari, si ego illum murem uel 
 soricem, qui me tibi uigilantem detulit, strepitu meo commonui, si 
 quid sapit, redire in cubile suum secumque conquiescere, cur non ego 
 ipse isto strepitu uocis tuae commonear philosophari potius quam 
 cantare? nam illa est, ut tibi cotidie probanti iam coepi credere, uera 
 et inconcussa nostra habitatio. quare, si tibi molestum non est atque 
 id fieri debere arbitraris, roga quod uis; defendam, quantum possum, 
 ordinem rerum nihilque praeter ordinem fieri posse asseram. tantum 
 enim eum animo imbibi atque hausi, ut, etiamsi me quisquam 
 in hac disputatione superarit, etiam hoc nulli temeritati sed rerum 
 ordini tribuam. neque enim res ipsa, sed Licentius superabitur.

Ego rursum gaudens eis me restitui. tum Trygetio: 
 Quid, inquam, tibi uidetur? — Faueo quidem, inquit, ordini plurimum, 
 sed incertus sum tamen et rem tantam diligentissime discuti 
 cupio. - Fauorem, inquam, tuum illa ergo pars habeat; nam 
 quod incertus es, etiam cum Licentio ac me ipso tibi puto esse commune. 
 — Prorsus, ait Licentius, ego huius sententiae certus sum. 
 quid enim dubitem parietem, cuius mentionem fecisti, antequam 
 plane se erexit, diruere? non enim uere poetica tantum me auertere

 

 
 
 
 a pliilosophi;i potest, quantum inueniendi ueri diffidentia. — Tum 
 Trygetius gaudentibus uerbis: Habemus, inquit, iam. quod plus est, 
 Licentium non Academicum. eos enim ille studiosissime defendere 
 solebat. — Haec modo, inquit, omitte quaeso, 110 mo hoc uafrum 
 quiddam et captatorium a nescio qua diuina ro, quae mihi so ostentare 
 coepit et cui mo inhiantem suspendo, detorqueat atque disrumpat. 
 — Hic ego multo uberius cernens abundare laetitias meas, quam 
 uel optare aliquando ausus sum, uersum Istum gestiens effudi: 
 sic pater ille deus faciat ! 
 perducet enim ipse, si sequimur, quo nos ire iubet atque ubi ponere 
 sedem, qui dat modo ang-urium nostrisque inlabitur animis. nec 
 enim altus Apollo est, qui in speluncis in montibus in nemoribus 
 nidore turis pecudumque calamitate concitatus inplet insanos, sed 
 alius profecto est, alius ille altus ueridicus atque ipsa — quid enim 
 uerbis ambiam? — ueritas, cuius uates sunt, quicumque possunt 
 esse sapirntl\'s. ergo adgrediemur, Licenti; freti pietate cultores 
 uestigiis nostris ignem perniciosum fumosarum cupiditatum opprimamus.

Iam, inquit, interroga, oro to, si possim hoc tantum nescio 
 quid explicare et uerbis et meis. — Hoc ipsum, inquam, mihi 
 responde, primo unde tibi uideatur aqua ista non temere sic sed ordine 
 influere. nam quod ligneolis canalibus superlabitur et ducitur 
 usque in usus nostros, potest ad ordinem pertinere. factum est enim 
 ab hominibus ratione utentibus, ut uno eius itinere simul et biberent 
 et lauarent, et pro locorum oportunitatibus consequens erat, ut ita

 

 
 
 
 fieret, quod uero illa, ut dicis, folia sic inciderunt, ut hoc, quod ammirati 
 sumus, eueniret, quo tandem rerum ordine ac non casu potius 
 factum putabimus? - Quasi uero, inquit ille, aliter, atque ceciderunt, 
 debuisse aut potuisse cadere cuiquam uideri potest serenissime intuenti 
 nihil posse fieri sine causa. quid? iam uis persequar situs 
 arborum atque ramorum Ipsumque pondus, quantum natura foliis 
 imposuit? quid? aeris uel mobilitatem, qua uolitant, uel mollitiam, 
 qua descendunt, uariosque lapsus pro affectione caeli pro onere pro 
 figuris suis ceterisque innumerabilibus atque obscurioribus causis 
 quid me attinet quaerere? latent ista sensus nostros, penitus latent; 
 illud tamen, quod adgressae quaestioni satis est, nescio quo modo 
 animum non latet, nihil fieri sine causa. potest enim odiosus percontator 
 pergere quaerere: quae causa erat, ut ibi arbores ponerentur? 
 respondebo secutos esse homines uber terrae. quid, si fructuosae 
 arbores non sunt ac temere natae sunt? et hic respondebo nos 
 parum uidere; nam temerariam quae illas genuit nequaquam esse 
 naturam. quid plura? aut aliquid sine causa fieri docear aut nihil 
 fieri nisi certo causarum ordine credite.

Cui ego: Licet, inquam, me odiosum percontatorem 
 uoces — uix enim possum non esse, qui expugnaui, ne cum Pyramo 
 et Thisbe conloquereris — pergam tamen quaerere abs te. natura 
 ista, quam uis uideri ordinatam, cui bono - ut de ceteris rebus innumerabilibus 
 taceam- istas ipsas arbores, quae fructus non afferunt, 
 procreauit? — At illo cogitante, quid diceret, ait Trygetius: Numquidnam 
 usus arbustorum in solis fructibus praebetur hominibus? 
 quanta sunt alia, quae umbra, lignis, quamuis postremo, quae ipsis 
 frondibus seu foliis fiant? — Noli obsecro, inquit ille, interrogationibus 
 eius haec reddere. innumerabilia sunt enim, quae proferri

 

 

 
 
 
 possunt, ex quibus nulla est hominibus utilitas aut certe ita latet 
 uel inbecilla est, ut ab hominibus, praesertim nobis, erui defendiue 
 non possit. ipse potius nos doceat, quomodo aliquid fiat, quod non 
 causa praecesserit. — Post, inquam, ista uidebimus. non enim iam 
 me necesse est esse doctorem, cum tu, qui iam tantae rei te certum 
 esse professus es, adhuc me nihil docueris nimium discere cupientem 
 et propter hoc solum dies noctesque uigilantem.

Quo me mittis? inquit; an quia te leuius sequor quam 
 illa folia uentos, quibus in profluentem iaciuntur, ut eis cadere parum 
 sit, nisi etiam trahantur? nam quid aliud erit, cum Licentius et 
 Augustinum et ea quae sunt in media philosophia docet? — Noli 
 obsecro, inquam, aut te tantum abicere aut me extollere. nam et 
 ego in philosophia puer sum et non nimis curo, cum interrogo, per 
 quem mihi ille respondeat, qui me cotidie querulum accipit, cuius 
 quidem credo quandoque uatem futurum; neque hoc \'quandoque\' 15 
 forsitan longum est. sed tamen alii quoque multum sepositi ab 
 huius modi studiis docere aliquid possunt, cum disserentium societati 
 quasi uinculis interrogationum coartantur. idem autem aliquid non 
 est nihil. an non uides — tuo enim simili utar libentius — illa ipsa 
 folia, quae feruntur uentis, quae undis innatant, resistere aliquantum 
 praecipitanti se flumini et de rerum ordine homines commonere, 
 si tamen hoc, quod abs te defenditur, uerum est ?

Hic ille lecto etiam exiliens prae laetitia: Quis neget, deus 
 magne, inquit, te cuncta ordine administrare ? quam se omnia 
 tenent! quam ratis successionibus in nodos suos urgentur! quanta 
 et quam multa facta sunt, ut haec loqueremur! quanta fiunt, ut te 
 inueniamus! unde enim hoc ipsum nisi ex rerum ordine manat et ducitur, 
 quod euigilauimus, quod illum sonum aduertisti, quod quaesisti 
 tecum causam, quod tu causam tantillae rei non inuenisti ? sorex 
 etiam prodit, ut ego uigilans prodar. postremo tuus etiam ipse sermo

 
 
 
 te fortasse id non agente — non enim cuiquam in potestate est, 
 quid ueniat in mentem — sic nescio quo modo circumagitur, ut me 
 ipse doceat, quid tibi debeam respondere. namque oro te, si haec, 
 quae a nobis dicta sunt, litteris, ut instituisti, mandata peruagentur 
 paulo latius ad hominum famam, nonne ita res magna uidetur, ut 
 de illa consultus aliqui uates magnus aut Chaldeus respondere 
 debuerit, multo antequam euenit ? quodsi respondisset, ita diuinus 
 diceretur, ita efferretur laudibus omnium, ut tamen ex eo nemo 
 quaereret, cur folium ex arbore ceciderit aut utrum mus oberrans 
 iacenti homini molestus fuerit. numquidnam enim talia futura quisquam 
 illorum aut per se dixit aliquando aut a consultore coactus 
 est dicere ? atqui si futurum quendam librum non ignobilem diceret 
 et id necessario euenturum uideret — non enim posset aliter diuinare 
 — profecto quidquid uolutatio foliorum in agro, quidquid uilissima 
 bestiola in domo facit, tam sunt in rerum ordine necessaria quam illae 
 litterae. his enim uerbis fiunt, quae sine illis praecedentibus uilissimis 
 rebus nec in mentem uenire possent nec ore procedere posterisque 
 mandari. quare iam, rogo, nemo ex me quaerat, cur quidque 
 fiat. satis est nihil fieri, nihil gigni, quod non aliqua causa genuerit 
 ac mouerit.

Apparet te, inquam, nescire, adulescens, quam multa 
 et a qualibus uiris contra diuinationem dicta sint. sed responde 
 nunc, non utrum fiat aliquid sine causa — nam id iam uideo te 
 nolle respondere — sed ordo iste susceptus tuus bonumne quicquam 
 an malum tibi esse uideatur. — Et ille submorans: Non, inquit, 
 sic rogasti, ut unum de duobus queam respondere. uideo hic enim 
 quandam medietatem. nam ordo mihi nec bonum nec malum 
 uidetur. — Quid saltem censes, inquam, ordini esse contrarium ? —

 

 
 
 
 Nihil, ait ille; nam quomodo esse quicquam contrarium potest ei rei, 
 quae totum occupauit, totum obtinuit? quod enim erit ordini contrarium, 
 necesse erit esse praeter ordinem; nihil autem esse praeter 
 ordinem uideo: nihil igitur ordini oportet putare esse contrarium. 
 — Ergone, ait Trygetius, contrarius ordini error non est? — Nullo 
 modo, inquit; nam neminem uideo errare sine causa; causarum 
 autem series ordine includitur et error ipse non solum gignitur causa 
 sed etiam gignit aliquid, cui e causa fit. quam ob rem quo extra 
 ordinem non est, eo non potest ordini esse contrarius.

Et cum tacuisset Trygetius egoque me ipsum non caperem 
 gaudio, quod uidebam adulescentem, carissimi amici filium, etiam 
 meum fieri, nec solum, uerum in amicum quoque iam mihi surgere 
 atque grandescere et, cuius studium uel in mediocres litteras desperaueram, 
 quasi respecta possessione sua toto impetu in mediam 
 uenire philosophiam — quod dum tacitus miror et exaestuo in gratulatione, 
 subito ille quasi mente quadam correptus exclamat:s o si 
 possem dicere quod uolo! rogo, ubiubi estis, uerba, succurrite. et 
 bona et mala in ordine sunt. credite, si uultis; nam quomodo id explicem 
 nescio.

Ego mirabar et tacebam. Trygetius autem ubi uidit 
 hominem paululum quasi digesta ebrietate affabilem factum redditumque 
 conloquio: Absurdum, inquit, mihi uidetur, Licenti, et 
 plane alienum a ueritate quod dicis; sed quaeso patiare me paululum 
 nec proturbes clamitando. —Dic quod uis, ait ille; non enim metuo, 
 ne me auferas ab eo, quod uideo ac paene teneo. — Utinam, inquit, 
 ab eo quem defendis ordine deuius non sis! non tanta in deum feraris, 
 ut mitius loquar, incuria. quid enim potuit dici magis impium quam 
 etiam mala ordine contineri ? certe enim deus amat ordinem. —Uero 
 amat, ait ille; ab ipso manat, cum ipso est, et si quid potest de re

 
 
 
 tantum alta conuenientius dici, cogita quaeso ipse tecum. nec enim 
 sum idoneus, qui te ista nunc doceam. — Quid cogitem ? inquit Trygetius; 
 accipio prorsus quod dicis satisque mihi est in eo, quod intellego. 
 certe enim et mala dixisti ordine contineri et ipsum ordinem 
 manare a summo deo atque ab eo diligi. ex quo sequitur, ut et mala 
 sint a summo deo et mala deus diligat.

In qua conclusione timui Licentio. at ille ingemescens 
 difficultate uerborum nec omnino quaerens, quid responderet, sed 
 quem ad modum quod respondendum erat promeret: Non diligit 
 deus mala, inquit, nec ob aliud, nisi quia ordinis non est, ut et deus 
 mala diligat; et ordinem ideo multum diligit, quia per eum non diligit 
 mala. at uero ipsa mala qui possunt non esse in ordine, cum deus 
 illa non diligat ? nam iste ipse est malorum ordo, ut non diligantur 
 a deo. an paruus rerum ordo tibi uidetur, ut et bona deus diligat 
 et non diligat mala? ita nec praeter ordinem sunt mala, quae non 
 diligit deus, et ipsum tamen ordinem diligit; hoc ipsum enim diligit, 
 diligere bona et non diligere mala, quod est magni ordinis et diuinae 
 dispositionis. qui ordo atque dispositio quia uniuersitatis congruentiam 
 ipsa distinctione custodit, fit, ut mala etiam esse necesse sit. 
 ita quasi ex antithetis quodam modo, quod nobis etiam in oratione 
 iucundum est, ex contrariis, omnium simul rerum pulchritudo 
 figuratur.

Post hoc intersiluit modice et repente sese erigens, qua 
 Trygetius lectum habebat: Nam quaero ex te, quaeso, inquit, 
 iustusne sit deus. — Tacebat ille nimis, ut postea retulit, ammirans 
 et horrens subito condiscipuli et familiaris sui afflatum noua 
 inspiratione sermonem. quo tacente ille ita secutus est: Si enim 
 deum iustum non esse responderis, tu uideris quid agas, qui me dudum 
 impietatis arguebas. si autem, ut nobis traditur nosque ipsius 
 ordinis necessitate sentimus, iustus est deus, sua cuique distribuendo 
 utique iustus est. quae autem distributio dici potest, ubi distinctio 
 nulla est? aut quae distinctio, si bona sunt omnia? quidue

 
 
 
 praeter ordinem reperiri potest, si dei iustitia bonorum malorumque 
 meritis sua cuique redduntur? iustum autem deum omnes fatemur: 
 totum igitur ordine includitur. — Quibus dictis relisit se strato et 
 iam lenior uoce, cum ei uerbum nemo faceret: Nihilne mihi, inquit, 
 uel tu, qui conpulisti ad ista, respondes?

Cui ego: 
 Noua nunc religio istaec in te incessit, cedo, 
 inquam. sed quod uidebitur, per diem respondebo, qui mihi iam uidetur 
 redire, nisi lunae est ille qui fenestris fulgor induitur. simul 
 et tacendum est, ne tanta bona tua, Licenti, absorbeat obliuio. 
 quando enim nostrae litterae non sibi haec mandari flagitent? 
 dicam plane tibi quod sentio. disputabo aduersus te, quantum possum; 
 non enim mihi, si me uiceris, maior triumphus dari potest. si 
 autem uel calliditati uel acuto cuidam errori hominum, quorum partes 
 suscipere temptabo, cesserit inbecillitas tua, quae minus pasta 
 eruditione disciplinarum tantum deum fortasse sustinere non 
 poterit, res te ipsa commonebit, quantae tibi uires, ut in eum firmior 
 redeas, parandae sint, simul quia et istam disputationem nostram 
 elimatius uolo prouenire; non enim grossis auribus eam debeo. nam 
 Zenobius noster multa mecum saepe de rerum ordine contulit, cui 
 alta percontanti numquam satisfacere potui seu propter obscuritatem 
 rerum seu propter temporum angustias. crebrarum autem 
 ille procrastinationum usque adeo fuit inpatiens, ut me, quo diligentius 
 et copiosius respondere cogerer, etiam carmine prouocaret, 
 et bono carmine, unde illum magis ames. sed neque tunc tibi legi 
 potuit ab istarum rerum studio remotissimo neque nunc potest. 
 nam profectio eius tam repentina et perturbata fuit tumultu illo, 
 ut nihil istorum uenire nobis in mentem potuerit; nam id relinquere 
 mihi responsuro statuerat et multa concurrunt, cur ei sermo iste

 

 
 
 
 mittatur. primum est, quia debetur, deinde, quia, cuius modi nunc 
 uitam ducamus, etiam sic indicari eius in nos beniuolentiae decet, 
 postremo, quod in gaudio de spe tua nemini cedit. nam et cum praesens 
 esset, pro familiaritate patris tui uel potius omnium nostrum 
 multum sollicitus erat, ne ingenii tui quaedam scintillae, quas diligenter 
 animaduertebat, non tam conflarentur cura mea quam tua 
 extinguerentur incuria; et cum te poeticae quoque studiosum esse 
 cognouerit, sic gratulabitur, ut eum mihi gestientem uidere iam 
 uidear.

Nihil mihi quidem gratius facies, inquit; sed siue 
 mobilitatem meam et puerilem leuitatem ridebitis siue aliquo uere 
 diuino nutu et ordine fit in nobis, non uobis dubitem dicere: pigrior 
 sum ad illa metra subito effectus; alia, longe alia nescio quid 
 mihi nunc luce resplenduit. pulchrior est philosophia, fateor, 
 quam Thisbe, quam Pyramus, quam illa Uenus et Cupido talesque 
 omnimodi amores. — Et cum suspirio gratias Christo agebat. accepi 
 ego haec, quid dicam libenter aut quid non dicam ? accipiat quisque, 
 ut uolet, nihil curo, nisi quod forte inmodice gaudebam.

Interea post paululum dies sese aperuit. surrexerunt illi 
 et ego inlacrimans multa oraui, cum audio Licentium succinentem 
 illud propheticum laete atque garrule: deus uirtutu m, conuerte 
 nos et ostende faciem tuam, et salui 
 erimus. quod pridie post caenam cum ad requisita naturae foras 
 exisset, paulo clarius cecinit., quam ut mater nostra ferre posset, quod 
 illo loco talia continuo repetita canerentur. nihil enim aliud dicebat, 
 quoniam ipsum cantilenae modum nuper hauserat et amabat, ut 
 fit, melos inusitatum. obiurgauit eum religiosissima, ut scis, femina 
 ob hoc ipsum, quod inconueniens locus cantico esset. tunc ille dixerat 
 iocans: Quasi uero, si quis hic me inimicus includeret, non erat 
 deus exauditurus uocem meam.

Ergo mane cum regressus esset solus — nam uterque ob 
 eandem causam processerat — accessit ad lectulum meum: Uerum 
 mihi dic, inquit, ita fiat nobis quod uis, quid de me existimes. — 
 Atque ego adulescentis dexteram adprehendens: Quid, inquam, existimem, 
 sentis credis intellegis. neque enim arbitror te frustra heri 
 tam diu cecinisse, ut uirtutum deus conuerso tibi se ostendat. — At 
 ille cum admiratione recordatus: Magnum, inquit, dicis et uerum. 
 non enim me ipsum parum mouet, quod modo tam aegre auocabar 
 a nugis illis carminis mei, et iam redire ad eas piget et pudet; ita totus 
 in quaedam magna et mira subuehor. nonne hoc est uere in deum 
 conuerti ? simul et illud gaudeo, quod frustra mihi scrupulus superstitionis 
 iniectus est, quod tali loco talia cantitabam. — Mihi, inquam, 
 neque hoc displicet et ad illum ordinem puto pertinere, ut etiam 
 hinc aliquid diceremus. nam illi cantico et locum ipsum, quo illa 
 offensa est, et noctem congruere uideo. a quibus enim rebus putas 
 nos orare ut conuertamur ad deum eiusque faciem uideamus, nisi 
 a quodam ceno corporis atque sordibus et item tenebris, quibus 
 nos error inuoluit? aut quid est aliud conuerti nisi ab inmoderatione 
 uitiorum uirtute ac temperantia in sese adtolli ? quidue aliud est 
 dei facies quam ipsa, cui suspiramus et cui nos amatae mundos 
 pulchrosque reddimus, ueritas? — Melius dici non potest, inquit 
 exclamans; deinde suppressius quasi ad aurem: Uide quaeso, 
 quanta occurrerunt, ut credam erga nos aliquid iam prosperiore 
 ordine fieri.

Si ordinem, inquam, curas, redeundum tibi est ad illos 
 uersus. nam eruditio disciplinarum liberalium modesta sane atque 
 succincta et alacriores et perseuerantiores et comtiores exhibet 
 amatores amplectendae ueritati, ut ardentius appetant et

 

 
 
 
 constantius insequantur et inhaereant postremo dulcius, quae uocatur, 
 Licenti, beata uita. qua nominata omnes sese erigunt et quasi adtendunt 
 in manus, utrum habeas, quod dare possis egentibus uariisque 
 morbis impeditis. quibus sapientia cum praecipere coeperit, ut 
 medicum perferant seque cum aliqua patientia curari sinant, in 
 pannos suos recidunt, quorum concalefactione tabificati scabiem 
 uoluptatum aerumnosarum scalpunt libentius, quam ut monita medici 
 paululum dura et morbis onerosa perpetiendo atque subeundo 
 ualetudini sanorum lucique reddantur. itaque illo summi dei nomine 
 ac sensu tamquam stipe contenti uiuunt miseri, uiuunt tamen. 
 alios autem uiros uel, ut uerius loquamur, alias animas, dum hoc 
 corpus agunt, iam thalamo suo dignas coniux ille optimus ac pulcherrimus 
 quaerit, quibus non uiuere sed beate uiuere satis est. uade 
 ergo interim ad illas Musas. uerum tamen scis, quid te facere 
 uelim? — Iube, ait, quod placet. — Ubi se, inquam, Pyramus et 
 illa eius super inuicem, ut cantaturus es, interemerint, in dolore 
 ipso, quo tuum carmen uehementius inflammari decet, habes commodissimam 
 oportunitatem. arripe illius foedae libidinis et incendiorum 
 uenenatorum execrationem, quibus miseranda illa contingunt, 
 deinde totus adtollere in laudem puri et sinceri amoris, quo 
 animae doctae disciplinis et uirtute formonsae copulantur intellectui 
 per philosophiam et non solum mortem fugiunt uerum etiam uita 
 beatissima perfruuntur. - Hic ille tacitus ac diu consideratione nutans 
 motato capite abscessit.

Deinde ego quoque surrexi redditisque deo cotidianis 
 uotis; ire cooperamus in balneas — ille enim locus nobis, cum caelo 
 tristi in agro esse minime poteramus, aptus ad disputandum et 
 familiaris fuit — cum ecce ante fores aduertimus gallos gallinatios

 

 
 
 
 ineuntes pugnam nimis acrem. libuit attendere. quid enim non 
 ambiunt, qua non peragrant oculi amantum, ne quid undeunde innuat 
 pulchritudo rationis cuncta scientia et nescientia modificantis 
 et gubernantis, quae inhiantes sibi sectatores suos trahit quacumque 
 atque ubique se quaeri iubet? nam unde aut ubi non potest signum 
 dare ? ut in eisdem ipsis gallis erat uidere intenta proiectius 
 capita, inflatas comas, uehementes ictus, cautissimas euitationes 
 et in omni motu animalium rationis expertium nihil non decorum 
 quippe alia ratione desuper omnia moderante; postremo legem ipsam 
 uictoris, superbum cantum et membra in unum quasi orbem collecta 
 uelut in fastum dominationis; signum autem uicti, elatas a 
 ceruice pinnulas et in uoce atque motu deforme totum et eo ipso 
 naturae legibus nescio quo modo concinnum et pulchrum.

Multa quaerebamus, cur sic omnes, cur propter dominationem 
 in subiectas sibi feminas, cur deinde nos ipsa pugnae facies 
 aliquantum et praeter altiorem istam considerationem duceret 
 in uoluptatem spectaculi, quid in nobis esset, quod a sensibus remota 
 multa quaereret, quid rursum, quod ipsorum sensuum inuitatione 
 caperetur. dicebamus nobis ipsis: ubi non lex? ubi non meliori 
 debitum imperium? ubi non umbra constantiae? ubi non imitatio 
 uerissimae illius pulchritudinis? ubi non modus? atque inde ammoniti, 
 ut spectandi modus esset, perreximus, quo propositum erat, 
 atque ibi, ut potuimus, sane diligenter — nam et recentes res erant 
 et quando poterant tam insignita trium studiosorum memoriam effugere? 
 — omnia nostrae lucubrationis opuscula in hanc libelli 
 partem contulimus nihilque a me aliud factum est illo die, ut ualetudini 
 parcerem, nisi quod ante caenam cum ipsis dimidium uolumen 
 Uergili audire cotidie solitus eram, nihil nobis ubique aliud quam

 
 
 
 rerum modum considerantibus, quem non probare nemo potest, 
 sentire autem, cum quisque aliquid studiose agit, difficillimum atque 
 rarissimum.

Deinde postridie bene mane alacres ad solitum locum 
 conuenimus in eoque consedimus. et ego attentis in me ambobus: 
 Hic esto, inquam, Licenti, quantum potes, et tu quidem, Trygeti; 
 nec enim parua res agitur: de ordine quaerimus. quid ego nunc quasi 
 in schola illa, unde me quoquo modo euasisse gaudeo, constitutus 
 copiose atque ordinate nobis ordinem laudem ? accipite, si uultis — 
 immo facite ut uelitis — quo neque quicquam de huius laude breuius 
 neque, ut mihi uidetur, uerius dici potest. ordo est, quem si tenuerimus 
 in uita, perducet ad deum, et quem nisi tenuerimus in uita, non 
 perueniemus ad deum. peruenturos autem nos iam, nisi me animus 
 de nobis fallit, praesumimus et speramus. diligentissime igitur 
 inter nos ista quaestio uersari debet atque dissolui. uellem adessent 
 ceteri, qui nobiscum his negotiis solent interesse; uellem, si fieri potest, 
 non istos tantum, sed omnes saltem familiares nostros, quorum 
 semper admiror ingenium, nunc mecum habere quam uos estis intentos, 
 aut certe ipsum tantum Zenobium, quem de hac re tanta 
 molientem numquam pro eius magnitudine otiosus accepi. sed 
 quia id non euenit, legent litteras nostras, quoniam instituimus iam 
 de istis rebus uerba non perdere resque ipsas a memoria fugaces scriptorum 
 quasi uinculo, quo reducantur, innectere. et sic fortasse ordo 
 ipse poscebat, qui eorum procurauit absentiam. nam et uos profecto 
 in rem tantam, quia solis perferenda inponitur nobis, erectiore 
 animo insurgitis et cum illi legerint, qui nobis maxima cura sunt, si 
 quid eos mouerit ad contradicendum, alias nobis disputationes disputatio 
 ista procreabit seque ipsa successio sermonum in ordinem 
 inseret disciplinae. sed nunc, ut promiseram, Licentio, quantum 
 res patitur, aduersabor, qui totam causam iam paene confecit, si 
 possit eam defensionis muro stabiliter firmeque uallare.

Hic, ubi eos silentio uultu oculis suspensione atque 
 immobilitate membrorum et rei magnitudine satis commotos et 
 audiendi desiderio inflammatos esse conspexi: Ergo, inquam, Licenti, 
 si tibi uidetur, collige in te quidquid uirium potes, elima quidquid 
 habes acuminis et ordo iste quid sit definitione conplectere. — Tum 
 ille ubi se ad definiendum cogi audiuit, quasi aqua frigida adspersus 
 exhorruit et turbatiore uultu me intuens atque, ut fit, ipsa trepidatione 
 subridens: Quid hoc est rei? quid quasi tibi uideor, inquit, 
 annuere? nescio, quo aduenticio spiritu me credis inflatum. — 
 Statimque sese animans. Aut fo.tasse, ait, aliquid mecum est? — 
 Paululumque siluit, ut in definitionem, quidquid illi de ordine notionis 
 erat, conduceretur, deinde erectior: Ordo est, inquit, per quem 
 aguntur omnia, quae deus constituit.

Quid? ipse deus, inquam, non tibi uidetur agi ordine? — 
 Prorsus, inquit, uidetur. - Ergo agitur deus? ait Trygetius. — Et 
 ille: Quid enim? inquit; Christum deum negas, qui et ordine ad nos 
 uenit et a patre deo missum esse se dicit? si igitur deus Christum 
 \' ordine ad nos misit et deum Christum esse non negamus, non solum 
 agit omnia sed agitur etiam deus ordine. — Hic Trygetius addubitans: 
 Nescio, inquit, quomodo istuc accipiam. deum enim quando 
 nominamus, non quasi mentibus ipse Christus occurrit, sed pater. 
 ille autem tunc occurrit, quando dei filium nominamus. — Bellam 
 rem facis, inquit Licentius. negabimus ergo dei filium deum 
 esse? — Hic ille, cum ei respondere periculosum uideretur, tamen 
 se coegit atque ait: Et hic quidem deus est, sed tamen proprie 
 patrem deum dicimus. — Cui ego: Cohibe te potius, inquam; 
 non enim filius improprie deus dicitur. — At ille religione 
 commotus cum etiam uerba sua scripta esse nollet, urguebat

 

 
 
 
 Licentius, ut manerent, puerorum scilicet more uel potius 
 hominum — pro nefas! — paene omnium, quasi uero gloriandi causa 
 inter nos illud ageretur. cuius motum animi cum obiurgarem 
 grauioribus uerbis, erubuit. qua eius perturbatione animaduerti 
 ridentem laetantemque Trygetium et ambobus: Itane agitis? 
 inquam; nonne uos mouet, quibus uitiorum molibus atque 
 imperitiae tenebris premamur et cooperiamur? haecinest illa 
 paulo ante uestra, de qua ineptus laetabar, attentio et in deum 
 ueritatemque surrectio? o si uideretis uel tam lippientibus oculis 
 quam ego, in quibus periculosis iaceamus, cuius morbi dementiam 
 risus iste indicet! o si uideretis! quam cito, quam statim quantoque 
 productius eum uerteretis in fletus! miseri, nescitis ubi simus? demersos 
 quidem esse animos omnium stultorum indoctorumque commune 
 est, sed non uno atque eodem modo demersis opem sapientia 
 et manum porrigit. alii sunt, credite, alii sunt, qui sursum uocantur, 
 alii, qui in profunda laxantur. nolite, obsecro uos, geminare mihi 
 miserias. satis mihi sint uulnera mea, quae ut sanentur, paene cotidianis 
 fletibus deum rogans indigniorem tamen esse me, qui tam 
 cito saner, quam uolo, saepe memet ipse conuinco. nolite, obsecro, 
 si quid mihi amoris, si quid necessitudinis debetis, si intellegitis, 
 quantum uos diligam, quanti faciam, quantum me cura exagitet 
 morum uestrorum, si dignus sum, quem non neglegatis, si denique 
 deo teste non mentior, nihil me plus mihi optare quam uobis, rependite 
 mihi beneficium, et si me magistrum libenter uocatis, reddite 
 mihi mercedem: boni estote!

Hic ubi, ne plura dicerem, lacrimae mihi modum imposuerunt, 
 Licentius molestissime ferens, quod omnia scribebantur: 
 Quid enim, ait, fecimus, oro te ? - Adhuc, inquam, nec fateris saltem 
 peccatum tuum ? tu nescis in illa schola grauiter me stomachari 
 solitum, quod usque adeo pueri non utilitate ac decore disciplinarum 
 sed inanissimae laudis amore ducerentur, ut quosdam etiam

 
 
 
 aliena uerba recitare non puderet exciperentque plausus — o ingemescendum 
 malum! — ab eisdem ipsis, quorum erant illa, quae 
 recitabant. ita uos, quamuis nihil umquam, ut opinor, tale feceritis, 
 tamen et in philosophiam et in eam uitam, quam me tandem occupasse 
 laetor, aemulationis tabificae atque inanis iactantiae ultimam 
 sed nocentiorem ceteris omnibus pestem introducere ac proseminare 
 conamini et fortasse, quia uos ab ista uanitate morboque deterreo, 
 pigriores eritis ad studia doctrinae et ab ardore uentosae famae repercussi 
 in torporem inertiae congelabitis. me miserum, si necesse 
 erit tales etiam nunc perpeti, a quibus uitia decedere sine aliorum 
 uitiorum successione non possint! — Probabis, ait Licentius, quam 
 purgatiores futuri simus. modo illud obsecramus per omnia, quae 
 diligis, ut ignotum nobis uelis atque illa omnia deleri iubeas, simul 
 ut parcas etiam tabulis, quas iam non habemus. non enim aliquid 
 in libros translatum est eorum, quae a nobis multa disserta sunt. 
 — Prorsus, inquit Trygetius, maneat nostra poena, ut ea ipsa quae 
 nos inlicit fama flagello proprio a suo amore deterreat. ut enim 
 solis amicis et familiaribus nostris litterae istae innotescant, non 
 parum desudabimus. — Assensus est ille.

Atque interea mater ingressa est quaesiuitque a nobis, 
 quid promouissemus; nam et ei quaestio nota erat. cuius et ingressum 
 et rogationem cum scribi nostro more iussissem: Quid agitis? 
 inquit; numquidnam in illis quos legitis libris etiam feminas umquam 
 audiui in hoc genus disputationes inductas? — Cui ego: Non ualde 
 curo, inquam, superborum imperitorumque iudicia, qui similiter in legendos 
 libros atque in salutandos homines inruunt. non enim cogitant, 
 quales ipsi, sed qualibus induti uestibus sint et quanta pompa rerum 
 fortunaeque praefulgeant. isti enim in litteris non multum attendunt, 
 aut unde sit quaestio aut quo peruenire disserentes moliantur 
 quidue ab eis explicatum atque confectum sit. in quibus tamen quia

 
 
 
 nonnulli reperiuntur, quorum animi contemnendi non sunt — 
 aspersi sunt enim quibusdam condimentis humanitatis et facile per 
 aureas depictasque ianuas ad sacrosancta philosophiae penetralia 
 perducuntur — satis eis fecerunt et maiores nostri, quorum libros 
 tibi nobis legentibus notos esse uideo, et his temporibus — ut omittam 
 ceteros — uir et ingenio et eloquentia et ipsis insignibus muneribusque 
 fortunae et, quod ante omnia est, mente praestantissimus Theodorus, 
 quem bene ipsa nosti, id agit, ut et nunc et apud posteros 
 nullum genus hominum de litteris nostrorum temporum iure conqueratur. 
 mei autem libri si quorum forte manus tetigerint lectoque 
 meo nomine non dixerint: \'iste quis est?\' codicemque proiecerint, sed 
 uel curiosi uel nimium studiosi contemta uilitate liminis intrare 
 perrexerint, me tecum philosophantem non moleste ferent nec 
 quemquam istorum, quorum meis litteris sermo miscetur, fortasse 
 contemnent. sunt enim non solum liberi, quod cuiuis disciplinae 
 liberali, nedum philosophiae satis est, sed summo apud suos loco nati. 
 doctissimorum autem hominum litterae etiam sutores philosophatos 
 et multo uiliora fortunarum genera continent, qui tamen tanta 
 ingenii uirtutisque luce fulserunt, ut bona sua cum qualibet huiusce 
 modi nobilitate nullo modo uellent, etiamsi possent, ulla conditione 
 mutare. nec deerit, mihi crede, tale hominum genus, cui plus 
 placeat hoc ipsum, quia mecum philosopharis, quam si quid hic aliud 
 aut iucunditatis aut grauitatis inuenerit. nam et feminae sunt apud 
 ueteres philosophatae et philosophia tua mihi plurimum placet.

Nam ne quid, mater, ignores, hoc Graecum uerbum, quo 
 philosophia nominatur, Latine amor sapientiae dicitur. unde etiam 
 diuinae scripturae, quas uehementer amplecteris, non omnino philosophos, 
 sed philosophos huius mundi uitandos atque inridendos esse 
 praecipiunt. esse autem alium mundum ab istis oculis remotissimum,

 

 
 
 
 quem paucorum sanorum intellectus intuetur, satis ipse Christus 
 significat, qui non dicit: \'regnum meum non est de mundo\', sed: 
 regnum meum non est de hoc mundo. nam quisquis 
 omnem philosophiam fugiendam putat, nihil nos uult aliud 
 quam non amare sapientiam. contemnerem te igitur in his litteris 
 meis, si sapientiam non amares, non autem contemnerem, si eam 
 mediocriter amares, multo minus, si tantum, quantum ego, amares 
 sapientiam. nunc uero cum eam multo plus quam me ipsum diligas 
 3^ nouerim, quantum me diligas, cumque in ea tantum profeceris; 
 ut iam nec cuiusuis incommodi fortuiti nec ipsius mortis, 
 TUOC. uiris doctissimis difficillimum est, horrore terrearis, quam 
 summam philosophiae arcem omnes esse confitentur, egone me non 
 libenter tibi etiam discipulum dabo?

Hic illa cum blande ac religiose numquam me tantum 
 mentitum esse dixisset et uiderem tam multa nos uerba fudisse, 
 ut neque scribenda non essent et iam libri modus esset neque tabulae 
 reliquae forent, placuit quaestionem differri, simul ut meo stomacho 
 parcerem. nam eum plus, quam uellem, commouerant ea, 
 quae mihi euomenda in illos adulescentes necessario uisa sunt. sed 
 cum abire coepissemus: Memento, inquit Licentius, quam multa 
 et quam necessaria nobis abs te accipienda per occultissimum illum 
 diuinumque ordinem etiam te nesciente subministrentur. — Uideo, 
 inquam, et ingratus deo non sum uosque ipsos, qui haec aduertitis, 
 ob id ipsum praesumo fore meliores. — Hoc fuit tantum illo die negotium 
 meum.

Interpositis deinde pauculis diebus uenit Alypius et 
 exorto sole clarissimo inuitauit caeli nitor et, quantum in illis locis 
 hieme poterat; blanda temperies in pratum descendere, quo saepius 
 et familiarius utebamur. nobiscum erat etiam mater nostra, cuius 
 ingenium atque in res diuinas inflammatum animum cum antea 
 conuictu diuturno et diligenti consideratione perspexeram tum uero 
 in quadam disputatione non paruae rei, quam die natali meo cum 
 conuiuis habui atque in libellum contuli, tanta mihi mens eius 
 apparuerat, ut nihil aptius uerae philosophiae uideretur. itaque 
 institueram, cum abundaret otio, agere, ut conloquio nostro non 
 deesset. quod et in primo etiam huius operis libro abs te cognitum est.

Cum igitur memorato in loco, ut commode potuimus, consedissemus, 
 ego illis duobus adulescentibus: Quamuis uobis, inquam, 
 suscensuerim pueriliter de magnis rebus agentibus, tamen mihi 
 uidetur non sine ordine propitio deo accidisse, quod in sermone, quo 
 uos ab ista leuitate detrahebam, tempus ita consumptum est, ut 
 res tanta ad Alypii aduentum dilata uideatur. quapropter quoniam 
 ei iam quaestionem notissimam feci et quantum in ea processerimus 
 ostendi, paratusne es, Licenti, causam, quam suscepisti, ex 
 illa tua definitione defendere? nam meminisse me arbitror te ordinem 
 esse dixisse, per quem deus ageret omnia. — Paratus sum, inquit, 
 quantum ualeo. — Quomodo ergo, inquam, agit ordine omnia 
 deus? itane, ut etiam se ordine agat? an praeter eum ordine ab

 

 

 
 
 
 eo cetera gubernantur? — Ubi omnia bona sunt, inquit, ordo non 
 est. est enim summa aequalitas, quae ordinem nihil desiderat. — 
 Negas, inquam, apud deum omnia bona esse? — Non nego, inquit. 
 — Conficitur, inquam, neque deum neque illa, quae apud deum sunt, 
 ordine administrari. — Concedebat. — Numquidnam, inquam, omnia 
 bona nihil tibi uidentur esse ? — Immo, ait, ipsa uere sunt. — 
 Ubi ergo est, inquam, illud tuum, quod dixisti, omnia quae sunt 
 ordine administrari nihilque omnino esse, quod ab ordine separatum 
 sit? — Sed sunt, inquit, etiam mala, per quae factum est, ut 
 et bona ordo concludat; nam sola bona non ordine reguntur sed simul 
 bona et mala. cum autem dicimus: \'omnia quae sunt\', non sola 
 utique bona dicimus. ex quo fit, ut omnia simul, quae deus administrat, 
 ordine administrentur.

Cui ego: Quae administrantur et aguntur, uidentur tibi moueri 
 an immobilia putas esse? — Ista, inquit, quae in hoc mundo fiunt, 
 fateor moueri. — Reliqua, inquam, negas ? — Quae sunt cum deo, 
 inquit, non mouentur; reliqua omnia moueri arbitror. — Cum igitur 
 ea, quae cum deo sunt, inquam, non moueri putaş, cetera autem concedis 
 moueri, ostendis omnia, quae mouentur, non esse cum deo. — 
 Repete hoc ipsum, inquit, paulo planius. — Quod non mihi uisus 
 est difficultate intellegendi fieri uoluisse, sed quaerendi spatium, 
 quo inueniret quid responderet. — Dixisti, inquam, ea quae cum deo 
 sunt non moueri. cetera autem moueri. si ergo haec, quae mouentur, 
 non mouerentur, si essent cum deo, quoniam omnia, quae sunt 
 cum deo, negas moueri, restat, ut praeter deum sint quae mouentur. 
 — Quibus dictis adhuc tacebat, cum tandem: Uidetur mihi, inquit, 
 quod et in hoc mundo si qua non mouentur, cum deo sunt. — Nihil 
 hoc ad me, inquam; fateris enim, ut opinor, non omnia, quae in 
 hoc mundo sunt, non moueri. ex quo conficitur non omnia mundi 
 huius esse cum deo. — Fateor, inquit, non omnia. — Ergo est 
 aliquid sine deo ? — Non, inquit. — Cum deo sunt igitur omnia. — 
 Hic cunctabundus: Quaeso, inquit, illud non dixerim, quod sine 
 deo nihil sit; nam prorsus omnia, quae mouentur, non mihi uidentur

 
 
 
 esse cum deo. — Sine deo est, inquam, igitur caelum hoc, quod moueri 
 nemo ambigit. — Non est, inquit, sine deo caelum. — Ergo est 
 aliquid cum deo, quod moueatur ? — Non possum, inquit, ut uolo, 
 explicare quod sentio; tamen quid moliar dicere, peto, ut non exspectatis 
 uerbis meis sagacissime, si potestis, intellegatis. nam et 
 sine deo mihi nihil uidetur esse et, quod cum deo est, rursum uidetur 
 inconcussum manere; caelum autem-dicere sine deo esse non possum, 
 non solum quod nihil sine deo esse arbitror sed quod caelum 
 putem habere aliquid, quod non mouetur, quod uero aut deus est 
 aut cum deo, quamuis ipsum caelum non dubitem uerti ac moueri.

Defini ergo, inquam, si placet, quid sit esse cum deo et 
 quid sit non esse sine deo. si enim de uerbis inter nos controuersia 
 est, facile contemnetur, dummodo rem ipsam, quam concepisti 
 mente, uideamus. — Odi ego, inquit, definire. — Quid ergo faciemus ? 
 inquam. — Tu, inquit, defini quaeso. nam facilius est mihi uidere in 
 alterius definitione, quid non probem, quam quicquam bene definiendo 
 explicare. — Geram tibi morem, inquam. uidetur tibi id esse cum 
 deo, quod ab eo regitur atque administratur ? — Non, ait ille, hoc animo 
 conceperam, cum dicebam ea quae non mouentur esse cum deo. — 
 Uide ergo, inquam, utrum haec tibi saltem definitio placeat: cum 
 deo est quidquid intellegit deum. — Concedo, inquit. — Quid ergo ? 
 inquam; sapiens deum tibi intellegere non uidetur? — Uidetur, inquit. 
 — Cum ergo sapientes non solum in una domo aut urbe sed etiam 
 per inmensa regionum peregrinando nauigandoque moueantur, quomodo 
 erit uerum quidquid cum deo est non moueri? — Risum mihi, 
 inquit, mouisti, quasi ego quod sapiens facit dixerim esse cum deo. 
 cum deo est, sed illud quod nouit. — Non nouit, inquam, sapiens 
 codicem suum pallium tunicam supellectilem, si quam habet, ceteraque 
 id genus, quae stulti etiam bene nouerunt ? — Fateor, inquit, 
 nosse tunicam et nosse pallium non esse cum deo.

Hoc ergo, inquam, dicis, non omne, quod nouit sapiens, esse 
 cum deo, sed tamen quidquid sapientis cum deo est, id nosse sapientem. 
 — Optime, inquit; nam quidquid sensu isto corporis nouit, 
 non est cum deo, sed illud, quod animo percipit. plus etiam fortasse 
 audeo dicere, sed tamen dicam; uobis enim existimatoribus aut 
 confirmem aut discam. quisquis ea sola nouit, quae corporis sensus 
 attingit, non solum cum deo esse non mihi uidetur sed ne secum quidem 
 — Hic cum Trygetium animaduertissem in eo uultu, ut nescio 
 quid uelle redicere uideretur, sed uerecundia eum, ne quasi in 
 alienum locum inrueret, contineri, feci potestatem iam tacente 
 Licentiout promeret quid uellet. at ille: Ista, inquit, quae ad sensus 
 corporis pertinent, prorsus nemo mihi uidetur nosse. aliud est 
 enim sentire, aliud nosse. quare si quid nouimus, solo intellectu 
 contineri puto et eo solo posse conprehendi. ex quo fit, ut, si illud est 
 cum deo, quod intellegendo sapiens nouit, totum quod nouit sapiens 
 possit esse cum deo. — Quod cum Licentius approbasset, subiecit 
 aliud, quod nullo pacto possem contemnere. ait enim: Sapiens 
 prorsus ipse cum deo est; nam et se ipsum intellegit sapiens. quod 
 conficitur et ex eo, quod a te accepi, id esse cum deo, quod intellegit 
 deum, et ex eo, quod a nobis dictum est, id esse cum deo, quod a 
 sapiente intellegitur. sed hanc eius partem, per quam istis utitur 
 sensibus — non enim puto connumerandam esse, cum sapientem 
 uocamus — fateor me nescire nec omnino cuius modi sit suspicari.

Negas ergo, inquam, non solum ex corpore et anima sed etiam 
 ex anima tota constare sapientem, si quidem partem istam, qua utitur 
 sensibus, animae esse negare dementis est. non enim ipsi oculi 
 uel aures sed nescio quid aliud per oculos sentit. ipsum autem 
 sentire si non damus intellectui, non damus alicui parti animae. 
 restat, ut corpori tribuatur, quo absurdius dici nihil mihi interim 
 uidetur. — Anima, inquit, sapientis perpurgata uirtutibus et iam 
 cohaerens deo sapientis etiam nomine digna est nec quicquam eius 
 aliud delectat appellare sapientem; sed tamen quasi quaedam, ut

 
 
 
 ita dicam, sordes atque exuuiae, quibus se ille mundauit et quasi 
 subtraxit in se ipsum, ei animae seruiunt uel, si tota haec anima 
 dicenda est, ei certe parti animae seruiunt atque subiectae sunt, 
 quam solam sapientem nominari decet. in qua parte subiecta etiam 
 ipsam memoriam puto habitare. utitur ergo hac sapiens quasi seruo, 
 ut haec ei iubeat easque iam domito atque substrato metas legis inponat, 
 ut dum istis sensibus utitur propter illa, quae iam non sapienti 
 sed sibi sunt necessaria, non se audeat extollere nec superbire domino 
 nec his ipsis, quae adpertinent, passim atque immoderate uti. 
 ad illam enim uilissimam partem possunt ea pertinere, quae praetereunt. 
 quibus autem est memoria necessaria nisi praetereuntibus 
 et quasi fugientibus rebus? ille igitur sapiens amplectitur deum eoque 
 perfruitur, qui semper manet nec expectatur, ut sit, nec metuitur, 
 ne desit, sed eo ipso, quo uere est, semper est praesens. curat autem 
 immobilis, et in se manens serui sui quodam modo peculium, ut eo 
 tamquam frugi et diligens famulus bene utatur parceque custodiat.

Quam sententiam eius cum admiratione considerans recordatus 
 sum id ipsum aliquando me breuiter illo audiente dixisse. tum 
 arridens: Gratias age, inquam, Licenti, huic seruo tuo, qui tibi nisi 
 aliquid de peculio suo ministraret, nunc fortasse quod promeres non 
 haberes. nam si ad eam partem memoria pertinet, quae se uelut 
 famulam bonae menti regendam concedit, ipsa nunc adiutus es, mihi 
 crede, ut hoc diceres. ergo antequam ad illum ordinem redeam, nonne 
 tibi uidetur uel propter talia, id est propter honestas ac necessarias 
 disciplinas, memoria opus esse sapienti? — Quid, inquit, memoria 
 opus est, cum omnes suas res praesentes habeat ac teneat? non 
 enim uel in ipso sensu ad id, quod ante oculos nostros est, in auxilium 
 uocamus memoriam. sapienti igitur ante illos interiores intellectus 
 oculos habenti omnia, id est deum ipsum fixe immobiliterque intuenti, 
 cum quo sunt omnia, quae intellectus uidet ac possidet,

 
 
 
 quid opus est quaeso memoria? mihi autem ut opus esset ad haec 
 quae abs te audieram retinenda, nondum sum illius famuli 
 dominus sed ei modo seruio, modo pugno, ut non seruiam, et 
 quasi audeo me adserere in libertatem meam, et si forte aliquando 
 impero atque obtemperat mihi facitque saepe putare, quod uicerim, 
 in aliis rursus rebus ita sese erigit, ut eius sub pedibus miser iaceam. 
 quam ob rem quando de sapiente quaerimus, me nolo nomines. — 
 Nec me, inquam; sed tamen numquidnam sapiens iste suos potest 
 deserere aut ullo pacto, cum hoc corpus agit, in quo istum famulum 
 sua lege deuinctum tenet, relinquit officium beneficia tribuendi 
 quibus potest et maxime, quod ab eo uehementissime flagitatur, 
 sapientiam ipsam docendi? quod cum facit, ut congrue doceat 
 minusque ineptus sit, praeparat saepe aliquid, quod ex dispositione 
 eloquatur ac disputet, quod nisi memoriae commendauerit, pereat 
 necesse est. ergo aut officia beniuolentiae negabis esse sapientis aut 
 confiteberis res aliquas sapientis memoria custodiri. an fortasse aliquid 
 suarum rerum non propter se quidem sed propter suos, sibi tamen 
 necessarium commendat seruandum illi famulo, ut ille tamquam 
 sobrius et ex optima domini disciplina non quidem custodiat, nisi 
 quod propter stultos ad sapientiam perducendos sed quod ei tamen 
 ille custodiendum imperarit ? — Nec omnino huic, inquit, commendari 
 quicquam arbitror a sapiente, si quidem ille deo semper infixus 
 est siue tacitus siue cum hominibus loquens; sed ille seruus 
 iam bene institutus diligenter seruat, quod interdum disputanti 
 domino suggerat et ei tamquam iustissimo gratum faciat officium 
 suum, sub cuius se uidet potestate uiuere, et hoc facit non quasi 
 ratiocinando sed summa illa lege summoque ordine praescribente. 
 — Nihil, inquam, nunc resisto rationibus tuis, ut quod suscepimus 
 potius peragatur. de isto uero diligenter, quem ad modum sese

 
 
 
 habeat — non enim parua res est aut tam paruo sermone contenta — 
 uidebimus alias, cum deus ipse oportunitatem ordine dederit.

Definitum est autem, quid sit esse cum deo, et cum a 
 me dictum est id esse cum deo, quod intellegit deum, uos etiam plus 
 adiecistis, ut ibi sint etiam illa, quae intelleguntur a sapiente. qua 
 in re multum me mouet, quomodo subito cum deo stultitiam collocaueritis. 
 nam si cum deo sunt, quaecumque intellegit sapiens, nec 
 nisi intellectam stultitiam effugere potest, erit etiam, quod dictu 
 nefas est, pestis illa cum deo. — Qua conclusione commoti cum 
 in silentio se aliquantum tenuissent: Respondeat, inquit Trygetius, 
 etiam ille, de cuius aduentu ad istam disputationem oportunissimo 
 non nos puto temere gratulatos. — Tum Alypius: Deus meliora! 
 inquit; hucine mihi tandem tantum meum silentium parabatur? 
 sed inrupta iam quies est. uerum nunc enitar huic utcumque rogationi 
 satisfacere, cum mihi prius uel futurum prospexero et a uobis 
 impetrauero, ut a me amplius ista responsione nihil flagitetis. 
 — Nullo modo, inquam, est, Alypi, beneuolentiae atque humanitatis 
 tuae uocem tuam sermoni nostro etiam desideratam negare. sed 
 perge modo, quod instituisti effice; cetera, ut iam sese habet ordo 
 ille, prouenient. — Aeque mihi de ordine, inquit, sunt speranda me- 
 liora, in cuius adsertione interim me substituere uoluistis. sed, ni 
 fallor, ob hoc stultitiam deo ista tua conclusione ab his copulatam 
 putasti, quod uniuersa, quae intellegit sapiens, cum deo esse dixerunt. 
 sed id quatenus accipiendum sit, nunc omitto; tuam illam ratiocinationem 
 paululum aduerte. dixisti quippe: \'nam si cum deo sunt, quaecumque 
 intellegit sapiens, nec nisi intellectam stultitiam effugere 
 potest\' — quasi uero illud obscurum sit, antequam stultitiam quisque 
 uitet, sapientis eum nomine non esse censendum — et dictum est a 
 sapiente intellecta esse cum deo: cum igitur euitandae stultitiae

 

 
 
 
 gratia eandem stultitiam quisque intellegit, nondum est sapiens. 
 cum autem fuerit, non inter ea, quae ille intellegit, stultitia 
 numeranda est. quam ob rem quoniam ea coniuncta sunt deo, quae 
 iam sapiens intellegit, recte a deo stultitia secernetur.

Acute quidem, inquam, ut soles, Alypi, respondisti, sed 
 tamquam in alienas trusus angustias. tamen quia, ut arbitror. adhuc 
 mecum stultus esse dignaris, quid faciemus, si aliquem nanciscamur 
 sapientem, qui nos tanto malo docendo ac disputando libenter liberet ? 
 nam nihil eum prius, quantum arbitror, deprecaturus sum. nisi ut 
 mihi ostendat, quae sit, quid sit, qualis sit omnino stultitia. de 
 te enim non facile adfirmarim; me tamen tantum et tam diu detinet. 
 quantum et quamdiu a me non intellegitur. dicturus est ergo ille 
 te auctore: \'ut hoc uos docerem, quando stultus eram, ad me 
 uenire debuistis; modo autem uos uestri magistri esse poteritis; 
 nam ego iam stultitiam non intellego\'. quod quidem ab eo si 
 audirem, non uererer ammonere hominem, ut comes nobis 
 fieret, simulque magistrum alium quaereremus. ut enim plene 
 stultitiam non intellego, uideo tamen nihil responsione hac esse 
 stultius. sed pudebit eum fortasse ita nos aut relinquere aut 
 sequi. disputabit ergo et exaggerabit copiosis.-ime stultitiae 
 mala. nos autem bene nobis prouidentes aut audiemus 
 attente hominem nescientem, quae loquatur, aut credemus eum 
 id, quod non intellegit, scire aut adhuc deo susceptorum tuorum 
 ratione stultitia copulata est. nihil autem superiorum est, quod 
 uideo posse defendi: restat igitur, quod non uultis, extremum. — 
 Numquam te, inquit, inuidum senseram. nam si ab istis, ut dicis, 
 susceptis quicquam honorarii, ut solet, accepissem, dum ratiocinationis 
 huius nimium tenax es, id eis modo reddere cogerer. quare

 
 
 
 uel hoc contenti sint, quod me tecum laborante non parum eis ad excogitandum 
 temporis dedi, uel, si uicti patroni nulla quidem sua 
 culpa consilio libenter auscultant, et in hoc iam tibi cedant et sint in 
 ceteris cautiores.

Non contemnam, inquam, quod in tua defensione Trygetius 
 nescio quid etiam perstrepens dicere cupiebat, faciamque bona tua 
 uenia; nam fortasse non bene instructus es, qui recens huic negotio 
 superuenisti, ut remoto patrocinio ipsos causam suam peragentes 
 audiam patienter. ut coeperam. — Tum Trygetius Licentio prorsus 
 absente: Quomodo uultis, inquit, accipite et ridete stultitiam meam. 
 non mihi uidetur debere dici intellectus, quo intellegitur ipsa 
 stultitia, quae non intellegendi uel sola uel maxima causa est. — 
 Non facile, inquam, recuso istud accipere. quamuis enim me 
 multum moueat, quod sentiat Alypius, quomodo recte possit 
 quisque docere, qualis sit res, quam non intellegit, quantamque 
 menti afferat perniciem, quod mente non uidet — nam id 
 utique attendens, quod tu dixisti, dicere est ueritus, cum ei sit ista 
 etiam de doctorum libris nota sententia — tamen sensum ipsum 
 considerans corporis — nam et isto ipso anima utitur et ipsa sola 
 est cum intellectu qualiscumque conlatio-addueor, ut dicam neminem 
 posse uidere tenebras. quam ob rem si menti hoc est intellegere, 
 quod sensui uidere, et licet quisque oculis apertis sanis purisque 
 sit, uidere tamen tenebras non potest, non absurde dicitur intellegi 
 non posse stultitiam; nam nullas alias mentis tenebras nominamus. 
 nec iam illud mouebit, quomodo stultitia possit non intellecta uitari. 
 ut enim oculis tenebras uitamus eo ipso, quo nolumus non uidere, 
 sic quisquis uolet uitare stultitiam, non eam conetur intellegere, sed 
 ea. quae possunt intellegi, per hanc se non intellegere doleat eamque 
 sibi esse praesentem, non quo ipsam magis intellegit sed quo alia 
 minus intellegit, sentiat.

Sed ad ordinem redeamus, ut nobis aliquando 
 reddatur Licentius. illud enim ex uobis iam requiro, utrum quaecumque 
 agit stultus ordine uobis agere uideatur. nam uidete, 
 rogatio quos laqueos habeat. si ordine dixeritis, ubi erit illa 
 definitio: ordo est, quo deus agit omnia, quae sunt, si etiam 
 stultus, quae agit, agit ordine? si autem ordo non est in his, 
 quae aguntur ab stulto, erit aliquid, quod ordo non teneat; 
 neutrum autem uultis. uidete quaeso, ne cuncta ipsius ordinis 
 defensione turbetis. — Hic item Trygetius — nam ille alter adhuc 
 omnino absens erat —: Facile est, inquit, huic quidem respondere 
 conplexioni tuae, sed me in praesentia similitudo deficit, qua sententiam 
 meam uideo asseri inlustrarique debere. tamen dicam, quod 
 sentio; facies enim tu, quod paulo ante fecisti. non enim illa commemoratio 
 tenebrarum ad id, quod a me inuolutum erat, parum 
 nobis attulit luminis. namque omnis uita stultorum quamuis per 
 eos ipsos minime constans minimeque ordinata sit, per diuinam 
 tamen prouidentiam necessario rerum ordine includitur et quasi 
 quibusdam locis illa ineffabili et sempiterna lege dispositis nullo modo 
 esse sinitur. ubi esse non debet. ita fit, ut angusto animo ipsam solam 
 quisque considerans ueluti magna repercussus foeditate auersetur. 
 si autem mentis oculos erigens atque diffundens simul uniuersa 
 conlustret, nihil non ordinatum suisque semper ueluti sedibus distinctum 
 dispositumque reperiet.

Quam magna, inquam, quam mira mihi per uos deus 
 ille atque ipse, ut magis magisque credere adducor, rerum 
 nescio quis occultus ordo respondet! nam ea dicitis, quae nec 
 quomodo dicantur non uisa nec quomodo ea uideatis intellego; 
 ita ea et uera et alta esse suspicor. simile autem aliquod in istam sententiam 
 tu fortasse unum requirebas. at mihi iam occurrunt innumerabilia, 
 quae me ad consentiendum prorsus trahunt. quid enim 
 carnifice tetrius ? quid illo animo truculentius atque dirius ? at inter

 
 
 
 ipsas leges locum necessarium tenet et in bene moderatae ciuitatis 
 ordinem inseritur estque suo animo nocens, ordine autem alieno 
 poena nocentium. quid sordidius, quid inanius, dedecoris et turpitudinis 
 plenius meretricibus lenonibus ceterisque hoc genus pestibus 
 dici potest? aufer meretrices de rebus humanis, turbaueris omnia 
 libidinibus; constitue matronarum loco, labe ac dedecore dehonestaueris. 
 sic.igitur hoc genus hominum per suos mores impurissimum 
 uita, per ordinis leges condicione uilissimum. nonne in corporibus 
 animantium quaedam membra, si sola adtendas, non possis 
 adtendere? tamen ea naturae ordo nec, quia necessaria sunt, deesse 
 uoluit nec, quia indecora, eminere permisit. quae tamen deformia 
 suos locos tenendo meliorem locum concessere melioribus. quid nobis 
 suauius, quod agro uillaeque spectaculum congruentius fuit pugna 
 illa conflictuque gallinaciorum gallorum, cuius superiore libro 
 fecimus mentionem? quid abiectius tamen deformitate subiecti 
 uidimus? et per ipsam tamen eiusdem certaminis perfectior pulchritudo 
 prouenerat.

Talia, credo, sunt omnia, sed oculos quaerunt. soloecismos 
 et barbarismos quos uocant, poetae adamauerunt; quae 
 schemata et metaplasmos mutatis appellare nominibus quam 
 manifesta uitia fugere malunt. detrahe tamen ista carminibus, 
 suauissima condimenta desiderabimus. congere multa in 
 unum locum, totum acre putidum rancidum fastidibo. transfer 
 in liberam forensemque dictionem, quis non eam fugere atque 
 in theatra se condere iubebit? ordo igitur ea gubernans et

 

 
 
 
 moderans nec apud se nimia nec ubilibet aliena esse patietur. 
 summissa quaedam impolitaeque simillima ipsos saltus ac uenustos 
 locos sese interponens inlustrat oratio. quae si sola sit. proicis 
 ut uilem; si autem desit, illa pulchra non prominent, non in suis 
 quasi regionibus possessioni busque dominantur sibique ipsa propria 
 luce obstant totumque confundunt. 
 
 Magnae et hic debentur ordini gratiae. mentientes conclusiones 
 inrepentes paulatim uel minuendo uel addendo in assensionem 
 falsitatis quis non metuat, quis non oderit ? saepe tamen in 
 disputationibus certis et suis sedibus conlocatae tantum ualent, ut 
 nescio quo modo per eas dulcescat ipsa deceptio. nonne hic quoque 
 ordo ipse laudabitur?

Iam in musica, in geometrica, in astrorum motibus, in 
 numerorum necessitatibus ordo ita dominatur, ut, si quis quasi eius 
 fontem atque ipsum penetrale uidere desideret, aut in his inueniat 
 aut per haec eo sine ullo errore ducatur. talis enim eruditio, si quis 
 ea moderate utatur-nam nihil ibi quam nimium formidandum est 
 — talem philosophiae militem nutrit uel etiam ducem, ut ad summum 
 illum modum, ultra quod requirere aliquid nec possit nec debeat 
 nec cupiat, qua uult, euolet atque perueniat multosque perducat, 
 unde iam, dum ipsis humanis rebus teneatur, sic eas despiciat cunctaque 
 discernat, ut nullo modo eum moueat, cur alius optet liberos 
 habere nec habeat, alius uxoris nimia fecunditate torqueatur, egeat 
 ille pecunia, qui; largiri liberaliter multa paratus est, eique defossae 
 incubet macer et scabiosus fenerator, ampla patrimonia luxuries 
 dispergat atque diffundat, uix toto die lacrimans mendicus nummum 
 impetret, alium honor extollat indignum, lucidi mores abscondantur 
 in turba.

Haec et alia in hominum uita cogunt homines plerumque 
 inpie credere nullo nos ordine diuinae prouidentiae gubernari;

 
 
 
 alios autem pios et bonos atque splendido ingenio praeditos, qui 
 neque nos deseri a summo deo possunt in animum inducere et tamen 
 rerum tanta quasi caligine atque commixtione turbati nullum ordinem 
 uident uolentesque sibi nudari abditissimas causas errores suos 
 saepe etiam carminibus conqueruntur. qui si hoc solum interrogent, 
 cur Itali semper serenas hiemes orent et item semper Getulia nostra 
 misera sitiat, quis eis facile respondebit? aut ubi apud nos indagabitur 
 illius ordinis ulla suspicio? ego autem si quid meos monere 
 possum, quantum mihi apparet quantumque sentio, censeo illos disciplinis 
 omnibus erudiendos. aliter quippe ista sic intellegi, ut luce 
 clariora sint, nullo modo possunt. si autem aut pigriores sunt aut 
 aliis negotiis praeoccupati aut iam duri ad discendum, fidei sibi 
 praesidia parent, quo illos uinculo ad sese trahat atque ab his horrendis 
 et inuolutissimis malis liberet ille, qui neminem sibi per mysteria 
 bene credentem perire permittit.

Duplex enim est uia, quam sequimur, cum rerum nos 
 obscuritas mouet, aut rationem aut certe auctoritatem. philosophia 
 rationem promittit et uix paucissimos liberat. quos 
 tamen non modo non contemnere illa mysteria sed sola intellegere, 
 ut intellegenda sunt, cogit, nullumque aliud habet negotium, 
 quae uera et, ut ita dicam, germana philosophia est, quam ut 
 doceat, quod sit omnium rerum principium sine principio quantusque 
 in eo maneat intellectus quidue inde in nostram salutem sine ulla 
 degeneratione manauerit, quem unum deum omnipotentem, cum 
 quo tripotentem patrem et filium et sanctum spiritum, ueneranda 
 mysteria, quae fide sincera et inconcussa populos liberant, nec confuse, 
 ut quidam, nec contumeliose, ut multi, praedicant. quantum 
 autem illud sit, quod hoc etiam nostri generis corpus tantus propter

 

 
 
 
 nos deus adsumere atque agere dignatus est, quanto uidetur uilius, 
 tanto est clementia plenius et a quadam ingeniosorum superbia 
 longe alteque remotius.

Anima uero unde originem ducat quidue hic agat. quantum 
 agat a deo, quid habeat proprium, quod alternat in utramque 
 naturam, quatenus moriatur et quomodo immortalis probetur. quam 
 magni putatis esse ordinis. ut ista discantur? magni omnino atque 
 certi, de quo breuiter, si tempus fuerit, post loquemur. illud nunc 
 a me accipiatis uolo, si quis temere ac sine ordine disciplinarum in 
 harum rerum cognitionem audet inruere, pro studioso illum curiosum, 
 pro docto credulum, pro cauto incredulum fieri. itaque mihi 
 quod modo interroganti tam bene atque apte respondetis, et miror 
 unde sit et cogor cognoscere. uideamus tamen, quo usque progredi 
 uestra latens possit intentio. iam nobis Licenti etiam uerba reddantur, 
 qui tam diu nescio qua cura occupatus alienus ab hoc sermone 
 fuit, ut eum ista non aliter quam eos qui non assunt familiares nostros 
 credam esse lecturum. sed redi ad nos quaeso. Licenti, atque hic 
 totus fac ut assis; tibi enim dico. nam definitionem meam tu probasti, 
 qua dictum est, quid sit esse cum deo, cum quo mentem sapientis 
 manere immobilem me, quantum assequi ualeo. docere 
 uoluistis.

Sed illud me mouet, quomodo. cum iste sapiens, quamdiu 
 inter homines uiuit, in corpore esse non negetur, quo pacto fiat, 
 ut eius corpore huc atque illuc uagante mens immobilis maneat. isto 
 enim modo potes dicere, cum mouetur nauis. homines, qui in ea sunt. 
 non moueri, quamuis ab ipsis eam possideri gubernarique fateamur. 
 etenim si sola eam cogitatione regerent facerentque ire, quo uellent, 
 tamen, cum ea moueantur, non possunt illi qui ibidem constituti

 
 
 
 sunt non moueri. — Non, ait Licentius, animus ita est in corpore, 
 ut corpus imperet animo. - Neque ego hoc dico, inquam; sed etiam 
 eques non ita est in equo, ut ei equus imperet, et tamen, quamuis 
 quo uelit equum agat, equo moto moueatur necesse est. — Potest, 
 inquit, sedere ipse immobilis. — Cogis nos, inquam, definire, quid 
 sit moueri; quod si potes, facias uolo. — Prorsus, inquit, maneat 
 quaeso beneficium tuum; nam manet postulatio mea, et, ne Ille 
 prorsus interroges, utrum mihi definire placeat, quando id facere 
 potuero, ipse profitebor. — Quae cum dicta essent, puer de domo, 
 cui dederamus id negotii, cucurrit ad nos et horam prandii esse 
 nuntiauit. tum ego: Quid sit, inquam, moueri, non definire nos puer 
 iste sed ipsis oculis cogit ostendere. eamus igitur et de isto loco in 
 alium locum transeamus; nam nihil est aliud, nisi fallor, moueri. — 
 Hic cum arrisissent, discessimus.

At ubi refecimus corpora, quoniam caelum obduxerat nubes, 
 solito loco in balneo consedimus. atque ego: Concedis ergo, inquam. 
 Licenti, nihil esse aliud motum quam de loco in locum transitum ? 
 — Concedo, inquit. — Concedis ergo, inquam, neminem loco esse, 
 in quo non fuerat, et motum non fuisse? — Non intellego, inquit. 
 — Si quid, inquam, in alio loco fuit dudum et nunc alio est, motum 
 esse concedis? — Assentiebatur. — Ergo, inquam, posset alicuius 
 sapientis uiuum corpus hic modo nobiscum esse, ut animus hinc 
 abesset? — Posset. inquit. — Etiamne, inquam, si nobiscum conloqueretur 
 et nos aliquid doceret ? — Etiamsi. inquit. nos ipsam doceret 
 sapientiam, non illum dicerem nobiscum esse sed secum. — Non 
 igitur in corpore? inquam. — Non, inquit. — Cui ego: Corpus 
 illud, quod caret animo, nonne mortuum fateris, cum ego uiuum 
 proposuerim? — Nescio, inquit, quomodo explicem. nam et corpus 
 hominis uiuum esse non posse uideo, si animus in eo non sit. et non 
 possum dicere, ubiubi sit corpus sapientis, non eius animum esse cum

 
 
 
 deo. — Ego, inquam, faciam, ut hoc explices. fortasse enim, quia 
 ubique deus est, quoquo ierit sapiens, inuenit deum, cum quo esse 
 possit. ita fit, ut possimus et non negare illum de loco in locum transire. 
 quod est moueri, et tamen semper esse cum deo. — Fateor, 
 inquit. corpus illud de loco in locum transitum facere, sed mentem 
 ipsam nego, cui nomen sapientis inpositum est.

Nunc interim tibi cedo, inquam, ne res obscurissima 
 et diutius diligentiusque tractanda inpediat in praesentia propositum 
 nostrum. sed illud uideamus, quoniam definitum est a nobis, 
 quid sit esse cum deo, utrum scire possimus etiam, quid sit esse sine 
 deo, quamuis iam manifestum esse arbitror. nam credo uideri tibi 
 eos. qui cum deo non sunt, esse sine deo. — Si possent, inquit, mihi 
 uerba suppetere, dicerem quod tibi fortasse non displiceret. sed peto 
 perferas infantiam meam resque ipsas, ut te decet, ueloci mente 
 praeripias. nam isti nec cum deo mihi uidentur esse et a deo tamen 
 haberi, itaque non possum eos sine deo esse dicere, quos deus habet. 
 cum deo item non dico, quia ipsi non habent deum, si quidem deum 
 habere iam inter nos pridem in sermone illo, quem die natali tuo 
 iucundissimum habuimus, placuit nihil aliud esse quam deo perfrui. 
 sed fateor me formidare ista contraria, quomodo quisque nec sine 
 deo sit nec cum deo.

Non te moueant ista, inquam. nam ubi res conuenit, 
 quis non uerba contemnat? quare iam ad illam tandem ordinis definitionem 
 redeamu». nam ordinem esse dixisti. quo deus agit omnia. 
 nihil autem, ut uideo, non agit deus; nam inde tibi uisum est nihil 
 praeter ordinem posse inueniri. -Manet, inquit, sententia mea; sed 
 iam uideo, quid sis dicturus: utrum deus agit, quae non bene agi 
 confitemur. — Optime. inquam; prorsus oculum in mentem iniecisti. 
 sed ut uidisti. quid essem dicturus. ita peto uideas, quid

 

 
 
 
 respondendum sit. — Atque ille nutans capite atque umeris: Turbamur, 
 inquit. — Et huic forte quaestioni mater superuenerat. atque ille post 
 aliquantum silentium petit, ut a me hoc ipsum rursus interrogaretur; 
 cui loco superius a Trygetio fuisse responsum non omnino animum 
 aduerterat. tum ego: Quid, inquam, uel cur tibi repetam? 
 actum, aiunt, ne agas. 
 quare moneo potius, ut ea, quae supra dicta sunt, uel legere cures, 
 si audire nequiuisti. quam quidem absentiam a sermone nostro animi 
 tui non aegre tuli diuque ita esse pertuli, ut neque illa impedirem, 
 quae tecum intentus remotusque a nobis pro te agebas, et ea persequerer, 
 quae te amittere stilus iste non sineret.

Nunc illuc quaero, quod nondum discutere diligenti ratione 
 temptauimus. nam ut primum nobis istam de ordine quaestionem 
 nescio quis ordo peperit, memini te dixisse hanc esse iustitiam dei, 
 qua separat inter bonos et malos et sua cuique tribuit. nam est, 
 quantum sentio, manifestior iustitiae definitio; itaque respondeas 
 uelim, utrum tibi uideatur aliquando deum non fuisse iustum. — 
 Numquam, inquit. — Si ergo semper, inquam, deus iustus, semper 
 bonum et malum fuerunt. — Prorsus, inquit mater, nihil aliud uideo, 
 quod sequatur. non enim iudicium dei fuit ullum, quando malum 
 non fuit, nec, si aliquando bonis et malis sua cuique non tribuit, potest 
 uideri iustus fuisse. — Cui Licentius: Ergo dicendum nobis censes 
 semper malum fuisse? — Non audeo, inquit illa, hoc dicere. — Quid 
 ergo dicemus ? inquam; si deus iustus est, quia iudicat inter bonos 
 et malos, quando non erat malum, non erat iustus. — Hic illis tacentibus 
 animaduerti Trygetium respondere uelle atque permisi. at ille: 
 Prorsus, inquit, erat deus iustus. poterat enim bonum malumque 
 secernere, si extitisset, et ex ipso, quo poterat, iustus erat. non

 

 

 

 
 
 
 enim, cum dicimus Ciceronem prudenter inuestigasse coniurationem 
 Catilinae, temperasse, nullo corruptum fuisse praemio, quo parceret 
 malis, iuste illos summo supplicio senatus auctoritate mactasse, fortiter 
 sustinuisse omnia tela inimicorum et molem, ut ipse dixit, inuidiae, 
 non in eo fn;ssent uirtutes istae, nisi Catilina rei publicae tantam 
 perniciem comparasset. uirtus enim per se ipsa, non per aliquod 
 huius modi opus consideranda est et in homine, quanto magis 
 in deo, si tamen in angustiis rerum atque uerborum componere illis 
 quoquo modo ista permittimur. nam ut intellegamus, quia deus 
 semper iustus fuit, quando extitit malum, quod a bono seiungeret, 
 nihil distulit sua cuique tribuere; non enim tunc ei erat discenda 
 iustitia, sed tunc ea utendum, quam semper habuit.

Quod cum et Licentius et mater intenta necessitate approbassent: 
 Quid, inquam, dicis, Licenti? ubi est, quod tam magnopere 
 asseruisti, nihil praeter ordinem fieri? quod enim factum est, ut malum 
 nasceretur, non utique dei ordine factum est, sed cum esset natum, 
 dei ordine inclusum est.— Et ille ammirans ac moleste ferens, 
 quod tam repente bona causa esset lapsa de manibus: Prorsus, inquit, 
 ex illo dico coepisse ordinem, ex quo malum esse coepit. — Ergo, inquam, 
 ut esset ipsum malum, non ordine factum est, si, postquam 
 malum ortum est, ordo esse coepit. [semper erat ordo apud deum et 
 aut semper fuit nihil, quod dicitur malum, aut, si aliquando inuenitur 
 coepisse, quia ordo ipse aut bonum est aut ex bono est, numquam 
 aliquid sine ordine fuit nec erit aliquando. quamuis et nescio quid 
 potius occurrit, sed illa consuetudine obliuionis elapsum est; quod 
 credo ordine contigisse pro merito uel gradu uel ordine uitae.] — 
 Nescio quomodo mihi, inquit, effugit quam nunc sperno sententia;

 

 
 
 
 non enim debui dicere, postquam malum natum est, coepisse ordinem, 
 sed ut illa iustitia, de qua Trygetius disseruit, ita et ordinem 
 fuisse apud deum, sed ad usum non uenisse, nisi postquam mala 
 esse coeperunt. — Eodem, inquam, relaberis; illud enim, quod minime 
 uis, inconcussum manet. nam siue apud deum fuit ordo siue ex 
 illo tempore esse coepit, ex quo etiam malum, tamen malum illud 
 praeter ordinem natum est. quod si concedis, fateris aliquid praeter 
 ordinem posse fieri, quod causam tuam debilitat ac detruncat; si 
 autem non concedis, incipit dei ordine natum malum uideri et malorum 
 auctorem deum fateberis, quo sacrilegio mihi detestabilius 
 nihil occurrit. - Quod cum siue non intellegenti siue dissimilanti 
 se intellexisse uersarem saepius et uoluerem, nihil habuit aliud, quod 
 diceret, et se silentio dedit. tum mater: Ego, inquit, non puto 
 nihil potuisse praeter dei ordinem fieri, quia ipsum malum, quod 
 natum est, nullo modo dei ordine natum est, sed illa iustitia id inordinatum 
 esse non siuit et in sibi meritum ordinem redegit et 
 conpulit.

Hic ego, cum omnes cernerem studiosissime ac pro suis quemque 
 uiribus deum quaerere sed ipsum, de quo agebamus, ordinem non 
 tenere, quo ad illius ineffabilis maiestatis intellegentiam peruenitur: 
 Oro uos, inquam, si, ut uideo, multum diligitis ordinem, ne nos praeposteros 
 et inordinatos esse patiamini. quamquam enim occultissima 
 ratio se demonstraturam polliceatur nihil praeter diuinum ordinem 
 fieri, tamen si quempiam ludi magistrum audiremus conantem 
 docere puerum syllabas, quem prius litteras nemo docuisset, non 
 dico ridendum tamquam stultum, sed uinciendum tamquam furiosum 
 putaremus non ob aliud, opinor, nisi quod docendi ordinem non 
 teneret. at multa talia et inperitos, quae a doctis reprehendantur 
 ac derideantur, et dementes homines, quae nec stultorum iudicium 
 fugiunt, facere nemo ambigit, et tamen etiam ista omnia, quae

 

 

 
 
 
 fatemur esse peruersa, non esse praeter diuinum ordinem alta quaedam 
 et a multitudinis uel suspicione remotissima disciplina se ita studiosis 
 et deum atque animas tantum amantibus animis manifestaturam 
 esse promittit, ut non nobis summae numerorum possint esse 
 certiores.

Haec autem disciplina ipsa dei lex est, quae apud 
 eum fixa et inconcussa semper manens in sapientes animas quasi 
 transcribitur, ut tanto se sciant uiuere melius tantoque sublimius, 
 quanto et perfectius eam contemplantur intellegendo et uiuendo 
 custodiunt diligentius. haec igitur disciplina eis, qui illam nosse 
 desiderant, simul geminum ordinem sequi iubet, cuius una pars uitae, 
 altera eruditionis est. adulescentibus ergo studiosis eius ita uiuendum 
 est, ut a ueneriis rebus, ab inlecebris uentris et gutturis, ab inmodesto 
 corporis cultu et ornatu, ab inanibus negotiis ludorum ac torpore 
 somni atque pigritiae, ab aemulatione obtrectatione inuidentia, ab 
 honorum potestatumque ambitionibus, ab ipsius etiam laudis immodica 
 cupiditate se abstineant, amorem autem pecuniae totius suae 
 spei certissimum uenenum esse credant. nihil eneruiter faciant, 
 nihil audacter. in peccatis autem suorum uel pellant omnino iram 
 uel ita frenent, ut sit pulsae similis. neminem oderint, nulla uitia 
 non curare uelint. magnopere obseruent, cum uindicant, ne nimium 
 sit, cum ignoscunt, ne parum. nihil puniant, quod non ualeat ad 
 melius, nihil indulgeant, quod uertat in peius. suos putent omnes, 
 in quos sibi potestas data fuerit. ita seruiant, ut eis dominari 
 pudeat, ita dominentur, ut eis seruire delectet. in alienorum autem 
 peccatis molesti non sint inuito. inimicitias uitent cautissime, 
 ferant aequissime, finiant citissime. in omni uero contractu atque 
 conuersatione cum hominibus satis est seruare unum hoc uulgare 
 prouerbium: nemini faciant, quod pati nolunt. rem publicam nolint 
 administrare nisi perfecti, perfici autem uel intra aetatem senatoriam 
 festinent uel certe intra iuuentatem. sed quisquis sero ad ista

 
 
 
 se conuerterit, non arbitretur nihil sibi esse praeceptum; nam ista 
 utique facilius decocta aetate seruabit. in omni autem uita loco tempore 
 amicos aut habeant aut habere instent. obsequantur dignis 
 etiam non hoc expectantibus, superbos minus curent, minime sint. 
 apte congruenterque uiuant, deum colant cogitent quaerant fide 
 spe caritate subnixi. optent tranquillitatem atque certum cursum 
 studii sui omniumque sociorum et sibi quibusque possunt mentem 
 bonam pacatamque uitam.

Sequitur, ut dicam, quomodo studiosi erudiri debeant, 
 qui sicut dictum est uiuere instituerunt. ad discendum item necessario 
 dupliciter ducimur, auctoritate atque ratione. tempore 
 auctoritas, re autem ratio prior est. aliud est enim, quod in agendo 
 anteponitur, aliud, quod pluris in appetendo aestimatur. itaque 
 quamquam bonorum auctoritas imperitae multitudini uideatur esse 
 salubrior, ratio uero aptior eruditis, tamen, quia nullus hominum nisi 
 ex imperito peritus fit, nullus autem imperitus nouit, qualem se debeat 
 praebere docentibus et quali uita esse docilis possit, euenit, ut 
 omnibus bona magna et occulta discere cupientibus non aperiat nisi. 
 auctoritas ianuam. quam quisque ingressus sine ulla dubitatione 
 uitae optimae praecepta sectatur, per quae, cum docilis factus fuerit, 
 tum demum discet et quanta ratione praedita sint ea ipsa, quae secutus 
 est ante rationem, et quid sit ipsa ratio, quam post auctoritatis 
 cunabula firmus et idoneus iam sequitur atque conprehendit, et 
 quid intellectus, in quo uniuersa sunt-uelipse potius uniuersa-et 
 quid praeter uniuersa uniuersorum principium. ad quam cognitionem 
 in hac uita peruenire pauci, ultra quam uero etiam post hanc uitam 
 nemo progredi potest. qui autem sola auctoritate contenti bonis tantum 
 moribus rectisque uotis constanter operam dederint aut contemnentes 
 aut non ualentes disciplinis liberalibus atque optimis erudiri, 
 beatos eos quidem, cum inter homines uiuant, nescio quo modo

 
 
 
 appellem, tamen inconcusse credo, mox ut hoc corpus reliquerint, eos, 
 quo bene magis minusue uixerunt, eo facilius aut difficilius liberari.

Auctoritas autem partim diuina est, partim humana, sed 
 uera firma summa ea est, quae diuina nominatur. in qua metuenda 
 est aeriorum animalium mira fallacia, quae per rerum ad istos sensus 
 corporis pertinentium quasdam diuinationes nonnullasque sententias 
 decipere animas facillime consuerunt aut periturarum fortunarum 
 curiosas aut fragilium cupidas potestatum aut inanium formidulosas 
 miraculorum. illa ergo auctoritas diuina dicenda est, quae 
 non solum in sensibilibus signis transcendit omnem humanam facultatem 
 sed et ipsum hominem agens ostendit ei, quo usque se propter 
 ipsum depresserit, et non teneri sensibus, quibus uidentur illa 
 miranda, sed ad intellectum iubet euolare simul demonstrans, 
 et quanta hic possit et cur haec faciat et quam parui pendat. 
 doceat enim oportet et factis potestatem suam et humilitate 
 clementiam et praeceptione naturam, quae omnia sacris, 
 quibus initiamur, secretius firmiusque traduntur, in quibus 
 bonorum uita facillime non disputationum ambagibus sed 
 mysteriorum auctoritate purgatur. humana uero auctoritas 
 plerumque fallit, in eis tamen iure uidetur excellere, qui, quantum 
 imperitorum sensus capit, multa dant indicia doctrinarum suarum 
 et non uiuunt aliter, quam uiuendum esse praecipiunt. quibus 
 si aliqua etiam fortunae munera accesserint, quorum appareant usu 
 magni contemtuquemaiores.difficillimum omnino est, ut eis quisque 
 uiuendi praecepta dantibus credens recte uituperetur.

Hic Alypius: Permagna, inquit, uitae imago abs te ante 
 oculos nostros cum plene tum breuiter constituta est, cui quamuis 
 cotidianis praeceptis tuis inhiemus, tamen nos hodie cupidiores flagrantioresque 
 reddidisti. ad quam, si fieri posset, non solum nos 
 uerum etiam cunctos homines iam peruenire et eidem inhaerere 3

 

 
 
 
 cuperem, si, ut haec auditu mirabilia, ita essent imitatione facilia. 
 nam nescio quo modo — quod utinam uel a nobis procul absit! — 
 animus humanus dum haec audiendo caelestia diuina ac prorsus 
 uera esse proclamet, in adpetendo aliter se gerit, ut mihi uerissimum 
 uideatur aut diuinos homines aut non sine diuina ope sic 
 uiuere. — Cui ego: Haec praecepta uiuendi, quae tibi, ut semper, 
 plurimum placent, Alypi, quamuis hic meis uerbis pro tempore expressa 
 sint, non tamen a me inuenta esse optime scis. his enim magnorum 
 hominum et paene diuinorum libri plenissimi sunt, quod non 
 propter te mihi dicendum putaui sed propter istos adulescentes, ne 
 in eis quasi auctoritatem meam iure contemnant. nam mihi omnino 
 illos nolo credere nisi docenti rationemque reddenti, propter quos 
 pro rerum magnitudine concitandos etiam te arbitror istum interposuisse 
 sermonem. non enim tibi sunt ad sequendum ista difficilia, 
 quae tanta rapuisti auiditate tantoque in ea naturae admirabilis impetu 
 ingressus es, ut ego tibi uerborum, tu mihi rerum magister effectus 
 sis. non enim est modo ulla causa mentiendi aut saltem occasio; 
 nam neque te falsa tua laude studiosiorem fieri puto et hi adsunt, 
 qui utrumque nouerunt, et ei sermo iste mittetur, cui nostrum 
 nullus ignotus est.

Bonos autem uiros deditosque optimis moribus, si non aliter 
 sentis atque dixisti, pauciores te arbitror esse credere, quam mihi 
 probabile est; sed multi penitus latent, item multorum non latentium 
 ea ipsa, quae mira sunt, latent; in animo enim sunt ista, qui 
 neque sensu accipi potest et plerumque, dum congruere uult uitiosorum 
 hominum conloquiis, ea dicit, quae aut probare aut adpetere 
 uideatur. multa etiam facit non libenter propter aut uitandum odium 
 hominum aut ineptiam fugiendam, quod nos audientes aut uidentes

 
 
 
 difficile aliter existimamus, quam sensus iste renuntiat, eoque fit, 
 ut multos non tales esse credamus, quales et se ipsi et eos sui familiares 
 nouerunt, quod tibi ex amicorum nostrorum quibusdam magnis 
 animi bonis, quae nos soli scimus, persuadeas uelim. nam error iste 
 non minima et hac causa nititur, quod non pauci se subito ad bonam 
 uitam miramque conuertunt et, donec aliquibus clarioribus factis 
 innotescant, quales erant, esse creduntur. nam ne longius abeam, 
 quis istos adulescentes, qui antea nouerat, facile credat tam studiose 
 magna quaerere, tantas repente in hac aetate indixisse inimicitias 
 uoluptatibus ? ergo hanc opinionem pellamus ex animo; nam et 
 illud diuinum auxilium, quod, ut decebat, religiose in ultimo sermonis 
 tui posuisti, latius, quam nonnulli opinantur, officium clementiae 
 suae per uniuersos populos agit. sed ad disputationis nostrae, 
 si placet, ordinem redeamus et, quoniam de auctoritate satis dictum 
 est, uideamus, quid sibi ratio uelit.

Ratio est mentis motio ea, quae discuntur, distinguendi 
 et conectendi potens, qua duce uti ad deum intellegendum uel 
 ipsam quae aut in nobis aut usque quaque est animam rarissimum 
 omnino genus hominum potest non ob aliud, nisi quia in istorum 
 sensuum negotia progresso redire in semet ipsum cuique difficile 
 est. itaque cum in rebus ipsis fallacibus ratione totum agere homines 
 moliantur, quid sit ipsa ratio et qualis sit, nisi perpauci prorsus 
 ignorant. mirum uidetur, sed tamen se ita res habet. satis est hoc 
 dixisse in praesentia; nam si uobis rem tantam, sicut intellegenda 
 est, nunc ostendere cupiam, tam ineptus sim quam adrogans, si uel 
 me illam iam percepisse profitear. tamen quantum dignata est in res, 
 quae nobis notae uidentur, procedere, indagemus eam, si possumus, 
 interim, prout susceptus sermo desiderat.

Ac primum uideamus, ubi hoc uerbum, quod ratio uocatur, 
 frequentari solet; nam illud nos mouere maxime debet, quod ipse 
 homo a ueteribus sapientibus ita definitus est: homo est animal rationale 
 mortale. hic genere posito, quod animal dictum est, uidemus 
 additas duas differentias, quibus credo admonendus erat homo, et 
 quo sibi redeundum esset et unde fugiendum. nam ut progressus 
 animae usque ad mortalia lapsus est, ita regressus esse in rationem 
 debet; uno uerbo a bestiis, quod rationale, alio a diuinis separatur, 
 quod mortale dicitur. illud igitur nisi tenuerit, bestia erit, hinc nisi 
 se auerterit, diuina non erit. sed quoniam solent doctissimi uiri, 
 quid inter rationale ac rationabile intersit, acute subtiliterque discernere, 
 nullo modo est ad id quod instituimus neglegendum. nam 
 rationale esse dixerunt, quod ratione uteretur uel uti posset, rationabile 
 autem, quod ratione factum esset aut dictum. itaque has 
 balneas rationabiles possumus dicere nostrumque sermonem, rationales 
 autem uel illum, qui has fecit, uel nos, qui loquimur. ergo 
 procedit ratio ab anima rationali scilicet in ea, quae uel fiunt 
 rationabilia uel dicuntur.

Duo igitur uideo, in quibus potentia uisque rationis possit 
 ipsis etiam sensibus admoueri, opera hominum, quae uidentur, et 
 uerba, quae audiuntur. in utroque autem utitur mens gemino nuntio 
 pro corporis necessitate, uno, qui oculorum est, altero aurium. 
 itaque cum aliquid uidemus congruentibus sibi partibus figuratum, 
 non absurde dicimus rationabiliter apparere, itemque, cum aliquid 
 bene concinere audimus, non dubitamus dicere, quod rationabiliter 
 sonat. nemo autem non rideatur, si dixerit: \'rationabiliter olet\' aut 
 \'rationabilitersapit\'aut rationa biliter sapit'\' nisi forte in his, quae 
 propter aliquid ab hominibus procurata sunt, ut ita olerent uel 
 saperent uel feruerent uel quid aliud, ut, si quis locum, unde grauibus 
 odoribus serpentes fugantur, rationabiliter dicat ita olere

 

 
 
 
 causam intuens, quare sit factum, aut poculum, quod medicus confecerit. 
 rationabiliter amarum esse uel dulce, aut quod temperari 
 languido solium iusserit, calere rationabiliter aut tepere. nemo 
 autem hortum ingressus et rosam naribus admouens audet ita laudare: 
 quam rationabiliter fragrat! nec si medicus illam, ut olfaceret, 
 iusserit — tunc enim praeceptum uel datum illud rationabiliter, non 
 tamen olere rationabiliter dicitur — nec propterea, quia naturalis 
 ille odor est. nam quamuis a coco pulmentum condiatur, rationabiliter 
 conditum possumus dicere, rationabiliter autem sapere, 
 cum causa extrinsecus nulla sit sed praesenti satisfiat uoluptati, 
 nullo modo ipsa loquendi consuetudine dicitur. si enim quaeratur 
 de illo, cui poculum medicus dederit, cur id dulciter sentire debuerit, 
 aliud infertur, propter quod ita est, id est morbi genus, quod iam 
 non in illo sensu est sed aliter sese habet in corpore. si autem rogetur 
 ligurriens aliquid gulae stimulo concitatus, cur ita dulce situel respondeat: 
 \'quia libet\' aut \'quia delector\', nemo illud dicet rationabiliter 
 dulce, nisi forte illius delectatio alicui rei sit necessaria et 
 illud, quod mandit, ob hoc ita confectum sit.

Tenemus, quantum inuestigare potuimus, quaedam uestigia 
 rationis in sensibus et, quod ad uisum atque auditum pertinet, 
 in ipsa etiam uoluptate. alii uero sensus non in uoluptate sua sed 
 propter aliquid aliud solent hoc nomen exigere, id autem est rationalis 
 animantis factum propter aliquem finem. sed ad oculos quod 
 pertinet, in quo congruentia partium rationabilis dicitur, pulchrum 
 appellari solet, quod uero ad aures, quando rationabilem concentum 
 dicimus cantumque numerosum rationabiliter esse conpositum, 
 suauitas uocatur proprio iam nomine. sed neque in pulchris rebus, 
 quod nos inlicit, neque in aurium suauitate, cum pulsa corda quasi

 
 
 
 liquide sonat atque pure, rationabile illud dicere solemus. restat 
 ergo, ut in istorum sensuum uoluptate id ad rationem pertinere 
 fateamur, ubi quaedam dimensio est atque modulatio.

Itaque in hoc ipso aedificio singula bene considerantes non 
 possumus non offendi, quod unum ostium uidemus in latere, alterum 
 prope in medio nec tamen in medio collocatum. quippe in rebus 
 fabricatis nulla cogente necessitate iniqua dimensio partium facere 
 ipsi aspectui uelut quandam uidetur iniuriam. quod autem intus 
 tres fenestrae, una in medio, duae a lateribus paribus interuallis 
 solio lumen infundunt, quam nos delectat diligentius intuentes 
 quamque in se animum rapit! manifesta res est nec multis uerbis 
 uobis aperienda. unde ipsi architecti iam suo uerbo rationem istam 
 uocant et partes discorditer conlocatas dicunt non habere rationem. 
 quod late patet ac paene in omnes artes operaque humana diffunditur. 
 iam in carminibus, in quibus item dicimus esse rationem ad 
 uoluptatem aurium pertinentem, quis non sentiat dimensionem 
 esse totius huius suauitatis opificem? sed histrione saltante cum 
 bene spectantibus gestus illi omnes signa sint rerum, quamuis 
 membrorum numerosus quidam motus oculos eadem illa dimensione 
 delectet, dicitur tamen rationabilis illa saltatio, quod bene 
 aliquid significet et ostendat excepta sensuum uoluptate. non enim, 
 si pinnatam Uenerem faciat et Cupidinem palliatum, quamuis id 
 mira membrorum motione atque conlocatione depingat, oculos 
 aidetur offendere sed per oculos animum, cui signa rerum illa monstrantur; 
 nam oculi offenderentur, si non pulchre moueretur. hoc 
 enim pertinebat ad sensum, in quo anima eo ipso, quod mixta est 
 corpori. percipit uoluptatem. aliud ergo sensus, aliud per sensum; 
 nam sensum mulcet pulcher motus, per sensum autem animum solum 
 pulchra in motu significatio. hoc etiam in auribus facilius aduertitur; 
 nam quidquid iucunde sonat, illud ipsum auditum libet atque inlicit;

 
 
 
 quod autem per eundem sonum bene significatur, nuntio quidem 
 aurium sed ad solam mentem refertur. itaque cum audimus 
 illos uersus: 
 quid tantum Oceano properent se tinguere soles 
 hiberni uel quae tardis mora noctibus obstet, 
 aliter metra laudamus aliterque sententiam nec sub eodem intellectu 
 dicimus: \'rationabiliter sonat\' et \'rationabiliter dictum est\'.

Ergo iam tria genera sunt rerum, in quibus illud rationabile 
 apparet, unum est in factis ad aliquem finem relatis, alterum 
 in discendo, tertium in delectando. primum nos admonet nihil temere 
 facere, secundum recte docere, ultimum beate contemplari; in 
 moribus est illud superius, haec autem duo in disciplinis, de quibus 
 nunc agimus. namque illud, quod in nobis est rationale, id est quod 
 ratione utitur et rationabilia uel facit uel sequitur, quia naturali 
 quodam uinculo in eorum societate adstringebatur, cum quibus 
 illi erat ratio ipsa communis — nec homini homo firmissime sociari 
 posset, nisi conloquerentur atque ita sibi mentes suas cogitationesque 
 quasi refunderent — uidit esse inponenda rebus uocabula, id 
 est significantes quosdam sonos, ut, quoniam sentire animos suos 
 non poterant, ad eos sibi copulandos sensu quasi interprete uterentur. 
 sed audiri absentium uerba non poterant; ergo illa ratio peperit 
 litteras notatis omnibus oris ac linguae sonis atque discretis. nihil 
 autem horum facere poterat, si multitudo rerum sine quodam defixo 
 termino infinito patere uideretur. ergo utilitas numerandi magna 
 necessitate animaduersa est. quibus duobus repertis nata est illa 
 librariorum et calculonum professio uelut quaedam grammaticae 
 infantia, quam Uarro litterationem uocat; Graece autem quomodo 
 appelletur, non satis in praesentia recolo.

Progressa deinde ratio animaduertit eosdem oris sonos, 
 quibus loqueremur et quos litteris iam signauerat, alios esse, qui 
 moderato uarie hiatu quasi enodati ac simplices faucibus sine ulla 
 conlisione defluerent, alios diuerso pressu oris, tenere tamen aliquem 
 sonum, extremos autem, qui nisi adiunctis sibi primis erumpere 
 non ualerent. itaque litteras hoc ordine, quo expositae sunt, uocales 
 semiuocales et mutas nominauit; deinde syllabas notauit. deinde 
 uerba in octo genera formasque digesta sunt omnisque illorum motus 
 integritas iunctura perite subtiliterque distincta sunt. inde iam 
 numerorum et dimensionis non inmemor adiecit animum in ipsas 
 uocum et syllabarum uarias moras atque inde spatia temporis alia 
 dupla, alia simpla esse conperit, quibus longae breuesque syllabae 
 tenderentur. notauit etiam ista et in regulas certas disposuit.

Poterat iam perfecta esse grammatica sed, quia ipso nomine 
 profiteri se litteras clamat-unde etiam Latine litteratura dicitur — 
 factum est, ut, quidquid dignum memoria litteris mandaretur, ad 
 eam necessario pertineret. itaque unum quidem nomen, sed res infinita 
 multiplex curarum plenior quam iucunditatis aut ueritatis 
 huic disciplinae accessit, historia non tam ipsis historicis quam 
 grammaticis laboriosa. quis enim ferat imperitum uideri hominem, 
 qui uolasse Daedalum non audierit, mendacem illum, qui finxerit, 
 stultum, qui crediderit, impudentem, qui interrogauerit, non uideri, 
 aut in quo nostros familiares grauiter miserari soleo, qui si non 
 responderint, quid uocata sit mater Euryali, accusantur inscitiae, 
 cum ipsi eos, a quibus ea rogantur, uanos et ineptos nec curiosos 
 audeant appellare?

Illa igitur ratio perfecta dispositaque grammatica 
 admonita est quaerere atque attendere hanc ipsam uim, qua peperit 
 artem; nam eam definiendo distribuendo colligendo non solum 
 digesserat atque ordinarat uerum ab omni etiam falsitatis inreptione 
 defenderat. quando ergo transiret ad alia fabricanda, nisi 
 ipsa sua prius quasi quaedam machinamenta et instrumenta distingueret 
 notaret digereret proderetque ipsam disciplinam disciplinarum, 
 quam dialecticam uocant? haec docet docere, haec docet 
 discere; in hac se ipsa ratio demonstrat atque aperit, quae sit, 
 quid uelit, quid ualeat. scit scire, sola scientes facere non solum 
 uult sed etiam potest. uerum quoniam plerumque stulti homines 
 ad ea, quae suadentur recte utiliter et honeste, non ipsam sincerissimam 
 quam rarus animus uidet ueritatem, sed proprios sensus 
 consuetudinemque sectantur, oportebat eos non doceri solum, 
 quantum queunt, sed saepe et maxime commoueri. hanc suam 
 partem, quae id ageret, necessitatis pleniorem quam puritatis 
 refertissimo gremio deliciarum, quas populo spargat, ut ad utilitatem 
 suam dignetur adduci, uocauit rhetoricam. hactenus pars 
 illa, quae in significando rationabilis dicitur, studiis liberalibus 
 disciplinisque promota est.

Hinc se illa ratio ad ipsarum diuinarum rerum 
 beatissimam contemplationem rapere uoluit. sed ne de alto caderet, 
 quaesiuit gradus atque ipsam sibi uiam per suas possessiones ordinemque 
 molita est. desiderabat enim pulchritudinem, quam sola 
 et simplex posset sine istis oculis intueri; inpediebatur a sensibus. 
 itaque in eos ipsos paululum aciem torsit, qui ueritatem sese habere 
 clamantes festinantem ad alia pergere inportuno strepitu reuocabant. 
 et primo ab auribus coepit, quia dicebant ipsa uerba sua esse, 
 quibus iam et grammaticam et dialecticam et rhetoricam fecerat.

 
 
 
 at ista potentissima secernendi cito uidit, quid inter sonum et id, 
 cuius signum esset, distaret. intellexit nihil aliud ad aurium iudicium 
 pertinere quam sonum eumque esse triplicem, aut in uoce 
 animantis aut in eo, quod flatus in organis faceret, aut in eo, quod 
 pulsu ederetur; ad primum pertinere tragoedos uel comoedos uel 
 choros cuiuscemodi atque omnes omnino, qui uoce propria canerent, 
 secundum tibiis et similibus instrumentis deputari, tertio dari 
 citharas lyras cymbala atque omne, quod percutiendo canorum esset.

Uidebat autem hanc materiam esse uilissimam, nisi certa 
 dimensione temporum et acuminis grauitatisque moderata uarietate 
 soni figurarentur. recognouit hinc esse illa semina, quae in grammatica, 
 cum syllabas diligenti consideratione uersaret, pedes et 
 accentus uocauerat, et quia in ipsis uerbis breuitates et longitudines 
 syllabarum prope aequali multitudine sparsas in oratione attendere 
 facile fuit, temptauit pedes illos in ordines certos disponere atque 
 coniungere, et in eo primo sensum ipsum secuta moderatos inpressit 
 articulos, quae caesa et membra nominant. et ne longius 
 pedum cursus prouolueretur, quam eius iudicium posset sustinere, 
 modum statuit, unde reuerteretur, et ab eo ipso uersum uocauit. 
 quod autem non esset certo fine moderatum sed tamen rationabiliter 
 ordinatis pedibus curreret, rhythmi nomine notauit, qui 
 Latine nihil aliud quam numerus dici potuit. sic ab ea poetae geniti 
 sunt. in quibus cum uideret non solum sonorum sed etiam uerborum 
 rerumque magna momenta, plurimum eos honorauit eisque tribuit 
 quorum uellent rationabilium mendaciorum potestatem. et 
 quoniam de prima illa disciplina stirpem ducebant, iudices in eos 
 grammaticos esse permisit.

In hoc igitur quarto gradu siue in rhythmis siue in ipsa 
 modulatione intellegebat regnare numeros totumque perficere; 
 inspexit diligentissime, cuius modi essent; reperiebat diuinos et

 
 
 
 sempiternos, praesertim quod ipsis auxiliantibus omnia superiora 
 contexuerat. et iam tolerabat aegerrime splendorem illorum atque 
 serenitatem corporea uocum materia decolorari. et quoniam illud, 
 quod mens uidet, semper est praesens et inmortale adprobatur - cuius 
 generis numeri apparebant — sonus autem, quia sensibilis res est. 
 praeteritum tempus inprimiturque memoriae, rationabili 
 mendacio iam poetis fauente ratione louis et Memoriae filias 
 Musas esse confictum est. unde ista disciplina sensus intellectusque 
 particeps musicae nomen inuenit.

Hinc profecta est in oculorum opes et terram caelumque 
 conlustrans sensit nihil aliud quam pulchritudinem sibi placere 
 et in pulchritudine figuras, in figuris dimensiones, in dimensionibus 
 numeros quaesiuitque ipsa secum, utrum ibi talis linea talisque 
 rotunditas uel quaelibet alia forma et figura esset, qualem intellegentia 
 contineret. longe deteriorem inuenit et nulla ex parte, quod 
 uiderent oculi, cum eo, quod mens cerneret, conparandum. haec 
 quoque distincta et disposita in disciplinam redegit appellauitque 
 geometricam. motus eam caeli multum mouebat et ad se diligenter 
 considerandum inuitabat. etiam ibi per constantissimas temporum 
 uices, per astrorum ratos definitosque cursus, per interuallorum 
 spatia moderata intellexit nihil aliud quam illam dimensionem 
 numerosque dominari, quae similiter definiendo ac secernendo in 
 ordinem nectens astrologiam genuit, magnum religiosis argumentum 
 tormentumque curiosis.

In his igitur omnibus disciplinis occurrebant ei omnia 
 numerosa, quae tamen in illis dimensionibus manifestius eminebant, 
 quas in se ipsa cogitando atque uoluendo intuebatur uerissimas, 
 in his autem, quae sentiuntur, umbras earum potius atque uestigia 
 recolebat. hic se multum erexit multumque praesumpsit, ausa est

 

 
 
 
 inmortalem animam conprobare. tractauit omnia diligenter, percepit 
 prorsus se plurimum posse et quidquid posset numeris posse. 
 mouit eam quoddam miraculum et suspicari coepit se ipsam fortasse 
 numerum esse eum ipsum, quo cuncta numerarentur, aut si id non 
 esset, ibi tamen eum esse, quo peruenire satageret. hunc uero totis 
 uiribus conprehendit, qui iam uniuersae ueritatis index futurus, 
 ille, cuius mentionem fecit Alypius, cum de Academicis quaereremus, 
 quasi Proteus in manibus erat. imagines enim falsae rerum 
 earum, quas numeramus, ab illo occultissimo, quo numeramus, 
 defluentes in sese rapiunt cogitationem et saepe illum, cum iam 
 tenetur, elabi faciunt.

Quibus si quisque non cesserit et illa omnia, quae per 
 tot disciplinas late uarieque diffusa sunt, ad unum quiddam simplex 
 uerum certumque redegerit, eruditi dignissimus nomine non temere 
 iam quaerit illa diuina non iam credenda solum uerum etiam contemplanda 
 intellegenda atque retinenda. quisquis autem uel adhuc 
 seruus cupiditatum et inhians rebus pereuntibus uel iam ista 
 fugiens casteque uiuens, nesciens tamen, quid sit nihil, quid informis 
 materia, quid formatum exanime, quid corpus, quid exanime in 
 corpore, quid locus, quid tempus, quid in loco, quid in tempore, 
 quid motus secundum locum, quid motus non secundum locum, 
 quid stabilis motus, quid sit aeuum, quid sit nec in loco esse nec 
 nusquam, quid sit praeter tempus et semper, quid sit et nusquam 
 esse et nusquam non esse et numquam esse et numquam non esse, 
 quisquis ergo ista nesciens, non dico de summo illo deo. qui scitur 
 melius nesciendo, sed de anima ipsa sua quaerere ac disputare 
 uoluerit, tantum errabit, quantum errari plurimum potest. facili?..

 

 

 

 
 
 
 autem ista cognoscet. qui numeros simplices atque intellegibiles 
 conprehenderit; porro istos conprehendet, qui et ingenio ualens et 
 priuilegio aetatis aut cuiuslibet felicitatis otiosus et studio uehementer 
 incensus memoratum disciplinarum ordinem, quantum satis est, 
 fuerit persecutus. cum enim artes illae omnes liberales partim ad 
 usum uitae partim ad cognitionem rerum contemplationemque 
 discantur, usum earum assequi difficillimum est nisi ei. qui ab 
 ipsa pueritia ingeniosissimus instantissime atque constantissime 
 operam dederit.

Quod uero ex illis ad id, quod quaerimus, opus est, 
 ne te quaeso, mater. haec uelut rerum inmensa quaedam silua 
 deterreat. etenim quaedam de omnibus eligentur numero paucissima, 
 tu potentissima, cognitione autem multis quidem ardua, tibi tamen, 
 cuius ingenium cotidie mihi nouum est et cuius animum uel aetate 
 uel admirabili temperantia remotissimum ab omnibus nugis et 
 magna labe corporis emergentem in se multum surrexisse cognosco, 
 tam erunt facilia quam difficilia tardissimis miserrimeque uiuentibus. 
 si enim dicam te facile ad eum sermonem peruenturam, qui 
 locutionis et linguae uitio careat, profecto mentiar. me enim ipsum, 
 cui magna necessitas fuit ista perdiscere, adhuc in multis uerborum 
 sonis Itali exagitant et a me uicissim, quod ad ipsum sonum attinet, 
 reprehenduntur. aliud est enim esse arte, aliud gente securum. 
 soloecismos autem quos dicimus fortasse quisque doctus diligenter 
 attendens in oratione mea reperiet; non enim defuit, qui mihi 
 nonnulla huius modi uitia ipsum Ciceronem fecisse peritissime 
 persuasisset. barbarismorum autem genus nostris temporibus tale 
 conpertum est. ut et ipsa eius oratio barbara uideatur, qua Roma 
 seruata est. sed tu contemtis istis uel puerilibus rebus uel ad te non 
 pertinentibus ita grammaticae paene diuinam uim naturamque 
 cognosces, ut eius animam tenuisse, corpus disertis reliquisse uidearis.

Hoc etiam de ceteris huius modi artibus dixerim, quas si 
 penitus fortasse contemnis, admoneo te, quantum filius audeo 
 quantumque permittis, ut fidem istam tuam, quam uenerandis 
 mysteriis percepisti, firme cauteque custodias, deinde ut in hac 
 uita atque moribus constanter uigilanterque permaneas. de rebus 
 autem obscurissimis et tamen diuinis, quomodo deus et nihil mali 
 faciat et sit omnipotens et tanta mala fiant et cui bono mundum 
 fecerit, qui non erat indiguus, et utrum semper fuerit malum an 
 tempore coeperit et, si semper fuit, utrum sub conditione dei fuerit et, 
 si fuit, utrum etiam iste mundus semper fuerit, in quo illud malum 
 diuino ordine domaretur-si autem hic mundus aliquando esse coepit, 
 quomodo, antequam esset, potestate dei malum tenebatur et quid 
 opus erat mundum fabricari, quo malum, quod iam dei potestas 
 frenabat, ad poenas animarum includeretur? si autem fuit tempus, 
 quo sub dei dominio malum non erat, quid subito accidit, quod 
 per aeterna retro tempora non acciderat? in deo enim nouum extitisse 
 consilium, ne dicam impium, ineptissimum est dicere. si autem 
 inportunum fuisse et quasi improbum malum deo dicimus, quod 
 nonnulli existimant, iam nemo doctus risum tenebit, nemo non 
 suscensebit indoctus; quid enim potuit deo nocere mali nescio qua 
 illa natura? si enim dicunt non potuisse, fabricandi mundi causa 
 non erit; si potuisse dicunt, inexpiabile nefas est deum uiolabilem 
 credere, nec ita saltem, ut uel uirtute prouiderit, ne sua substantia 
 uiolaretur; namque animam poenas hic pendere fatentur, cum inter 
 eius et dei substantiam nihil uelint omnino distare. si autem istum 
 mundum non factum dicamus, impium est atque ingratum credere, 
 ne illud sequatur, quod deus eum non fabricarit — ergo de his atque 
 huius modi rebus aut ordine illo eruditionis aut nullo modo quicquam 
 requirendum est.

Et ne quisquam latissimum aliquid nos conplexos 
 esse arbitretur, hoc dico planius atque breuius, ad istarum rerum

 

 
 
 
 cognitionem neminem adspirare debere sine illa quasi duplici 
 scientia bonae disputationis potentiaeque numerorum. si quis 
 etiam hoc plurimum putat, solos numeros optime nouerit aut 
 solam dialecticam. si et hoc infinitum est, tantum perfecte sciat, 
 quid sit unum in numeris quantumque ualeat nondum in illa 
 summa lege summoque ordine rerum omnium, sed in his, quae 
 cotidie passim sentimus atque agimus. excipit enim hanc 
 eruditionem iam ipsa philosophiae disciplina et in ea nihil 
 plus inueniet, quam quid sit unum, sed longe altius longeque 
 diuinius. cuius duplex quaestio est, una de anima, altera de deo. 
 prima efficit, ut nosmet ipsos nouerimus, altera, ut originem nostram. 
 illa nobis dulcior, ista carior, illa nos dignos beata uita, 
 beatos haec facit, prima est illa discentibus, ista iam doctis. hic est 
 ordo studiorum sapientiae, per quem fit quisque idoneus ad intellegendum 
 ordinem rerum, id est ad dinoscendos duos mundos et 
 ipsum parentem uniuersitatis, cuius nulla scientia est in anima 
 nisi scire, quomodo eum nesciat.

Hunc igitur ordinem tenens anima iam philosophiae tradita 
 primo se ipsam inspicit et, cui iam illa eruditio persuasit aut suam 
 aut se ipsam esse rationem, in ratione autem aut nihil esse melius 
 et potentius numeris aut nihil aliud quam numerum esse rationem, 
 ita secum loquetur: ego quodam meo motu interiore et occulto ea, 
 quae discenda sunt, possum discernere uel conectere et haec uis mea 
 ratio uocatur. quid autem discernendum est, nisi quod aut unum 
 putatur et non est aut certe non tam unum est quam putatur? item 
 cur quid conectendum est, nisi ut unum fiat, quantum potest? 
 ergo et in discernendo et in conectendo unum uolo et unum amo, 
 sed cum discerno, purgatum, cum conecto, integrum uolo. in illa 
 parte uitantur aliena, in hac propria copulantur, ut unum aliquid 
 perfectum fiat. lapis ut esset lapis, omnes eius partes omnisque 
 natura in unum solidata est. quid arbor? nonne arbor non esset, 
 si una non esset? quid membra cuiuslibet animantis ac uiscera et

 
 
 
 quidquid est eorum, e quibus constat? certe si unitatis patiantur 
 diuortium, non erit animal. amici quid aliud quam unum esse conantur? 
 et quanto magis unum, tanto magis amici sunt. populus 
 una ciuitas est, cui est periculosa dissensio. quid est autem dissentire 
 nisi non unum sentire? ex multis militibus fit unus exercitus. 
 nonne quaeuis multitudo eo minus uincitur, quo magis in unum 
 coit? unde ipsa coitio in unum cuneus nominatus est quasi couneus. 
 quid amor omnis ? nonne unum uult fieri cum eo, quod amat et, si 
 ei contingat, unum cum eo fit? uoluptas ipsa non ob aliud delectat 
 uehementius, nisi quod amantia sese corpora in unum coguntur. 
 dolor unde perniciosus est? quia id, quod unum erat, dissicere nititur. 
 ergo molestum et periculosum est unum fieri cum eo, quod 
 separari potest.

Ex multis rebus passim ante iacentibus, deinde in 
 unam formam congregatis unam facio domum. melior ego, si quidem 
 ego facio, illa fit, ideo melior, quia facio; non dubium est inde Ille 
 esse meliorem, quam domus est. sed non inde sum melior hirundine 
 aut apicula — nam et illa nidos adfabre struit et illa fauos — sed 
 his melior, quia rationale animal sum. at si in ratis dimensionibus ratio 
 est, numquidnam et aues quod fabricant, minus apte congruenterque 
 dimensum est? immo numerosissimum est. non ergo numerosa 
 faciendo sed numeros cognoscendo melior sum. quid ergo? illae 
 nescientes operari numerosa poterant? poterant profecto. unde id 
 docetur? ex eo, quod nos quoque certis dimensionibus linguam 
 dentibus et palato adcommodamus, ut ex ore litterae ac uerba prorumpant, 
 nec tamen cogitamus, cum loquimur, quo motu oris id facere 
 debeamus. deinde quis bonus cantator, etiamsi musicae sit imperitus, 
 non ipso sensu naturali et rhythmum et melos perceptum memoria 
 custodiat in canendo, quo quid fieri numerosius potest? si nescit 
 indoctus, sed tamen facit operante natura. quando autem melior

 
 
 
 et pecoribus praeponendus ? quando nouit, quod faciat. nihil aliud 
 me pecori praeponit, nisi quod rationale animal sum.

Quomodo igitur inmortalis est ratio et ego simul et rationale 
 et mortale quiddam definior? an ratio non est inmortalis ? sed unum 
 ad duo uel duo ad quattuor uerissima ratio est nec magis heri fuit 
 ista ratio uera quam hodie nec magis cras aut post annum erit uera 
 nec, si omnis iste mundus concidat, poterit ista ratio non esse. ista 
 enim semper talis est, mundus autem iste nec heri habuit nec cras 
 habebit, quod habet hodie, nec hodierno ipso die uel spatio unius 
 horae eodem loco solem habuit; ita, cum in eo nihil manet, nihil uel 
 paruo spatio temporis habet eodem modo. igitur si inmortalis est 
 ratio et ego, quae ista omnia uel discerno uel conecto, ratio sum, 
 illud, quo mortale appellor, non est meum; aut si anima non id est, 
 quod ratio, et tamen ratione utor et per rationem melior sum, a deteriore 
 ad melius, a mortali ad inmortale fugiendum est. haec et 
 alia multa secum anima bene erudita loquitur atque agitat, quae 
 persequi nolo, ne, cum ordinem uos docere cupio, modum excedam, 
 qui pater est ordinis. gradatim enim se et ad mores uitamque optimam 
 non iam sola fide sed certa ratione perducit. cui numerorum 
 uim atque potentiam diligenter intuenti nimis indignum uidebitur 
 et nimis flendum per suam scientiam uersum bene currere citharamque 
 concinere et suam uitam seque ipsam, quae anima est, deuium 
 iter sequi et dominante sibi libidine cum turpissimo se uitiorum 
 strepitu dissonare.

Cum autem se conposuerit et ordinarit atque concinnam 
 pulchramque reddiderit, audebit iam deum uidere atque ipsum 
 fontem, unde manat omne uerum, ipsumque patrem ueritatis. deus 
 magne, qui erunt illi oculi, quam sani, quam decori, quam ualentes, 
 quam constantes, quam sereni, quam beati! quid autem est illud,

 
 
 
 quod uident ? quid quaeso, quid arbitremur, quid aestimemus, quid 
 loquamur ? cotidiana uerba occurrunt et sordidata sunt omnia uilissimis 
 rebus. nihil amplius dicam nisi promitti nobis aspectum pulchritudinis, 
 cuius imitatione pulchra, cuius conparatione foeda sunt 
 cetera. hanc quisquis uiderit — uidebit autem, qui bene uiuit, bene 
 orat, bene studet — quando eum mouebit, cur alius optans habere 
 filios non habet, alius abundanter, exponat alius, oderit nascituros, 
 diligat natos? quomodo non repugnet nihil futurum esse, quod non 
 sit apud deum. ex quo necesse est ordine omnia fieri et tamen non 
 frustra deum rogari ? postremo quando istum uirum mouebunt aut 
 ulla onera aut ulla pericula aut ulla fastidia aut ulla blandimenta 
 fortunae ? in hoc enim sensibili mundo uehementer considerandum 
 est, quid sit tempus et locus, ut, quod delectat in parte siue loci siue 
 temporis, intellegatur tamen multo esse melius totum, cuius illa 
 pars est, et rursus, quod offendit in parte, perspicuum sit homini 
 docto non ob aliud offendere, nisi quia non uidetur totum, cui pars 
 illa mirabiliter congruit, in illo uero mundo intellegibili quamlibet 
 partem tamquam totum pulchram esse atque perfectam. dicentur 
 ista latius, si uestra studia siue memoratum istum a nobis siue 
 alium fortasse breuiorem atque commodiorem, rectum tamen ordinem, 
 ut hortor ac spero, tenere instituerint atque omnino nauiter 
 constanterque tenuerint.

Quod ut nobis liceat, summa opera danda est optimis 
 moribus; deus enim noster aliter nos exaudire non poterit, bene 
 autem uiuentes facillime exaudiet. oremus ergo, non ut nobis diuitiae 
 uel honores uel huius modi res fluxae atque nutantes et quouis resistente 
 transeuntes, sed ut ea proueniant, quae nos bonos faciant 
 ac beatos. quae uota ut deuotissime inpleantur, tibi maxime hoc

 

 
 
 
 negotium, mater, iniungimus, cuius precibus indubitanter credo 
 atque confirmo mihi istam mentem deum dedisse, ut inueniendae 
 ueritati nihil omnino praeponam, nihil aliud uelim, nihil cogitem, 
 nihil amem, nec desino credere nos hoc tantum boni, quod te promerente 
 concupiuimus, eadem te petente adepturos. iam uero te, 
 Alypi, quid horter, quid moneam? qui propterea nimius non es, 
 quia talia quantumuis amare fortasse semper parum, nimium uero 
 numquam recte dici potest.

Hic ille: Uere effecisti, inquit, ut memoriam doctissimorum 
 ac magnorum uirorum, quae aliquando pro rerum magnitudine 
 incredibilis uidebatur, et cotidiana consideratione et ista praesenti 
 quae in te nobis est admiratione non solum dubiam non habeamus 
 uerum etiam, si necesse sit, de illa iurare possimus. quid enim ? nobis 
 nonne illa uenerabilis ac prope diuina quae iure et habita est et probata 
 Pythagorae disciplina abs te hodie nostris etiam paene oculis 
 reserata est, cum et uitae regulas et scientiae non tam itinera quam 
 ipsos campos ac liquida aequora et, quod illi uiro magnae uenerationi 
 fuit, ipsa etiam sacraria ueritatis ubi essent, qualia essent, quales 
 quaererent, et breuiter et ita plane significasti, ut, quamuis suspicemur 
 et credamus tibi esse adhuc secretiora, tamen non absque inpudentia 
 nos putemus, si amplius quicquam flagitandum arbitremur ?

Accipio ista, inquam, libenter — neque enim me tam uerba 
 tua, quae uera non sunt, quam uerus in uerbis animus delectat 
 atque excitat - et bene, quod ei mittere statuimus has litteras, qui de 
 nobis solet libenter multa mentiri. si qui autem alii fortasse legerint, 
 neque hos metuo, ne tibi suscenseant. quis enim amantis errori in 
 iudicando non beneuolentissime ignoscat? quod autem Pythagorae 
 mentionem fecisti, nescio quo illo diuino ordine occulto tibi in

 

 
 
 
 mentem uenisse credo. res enim multum necessaria mihi prorsus exciderat, 
 quam in illo uiro — si quid litteris memoriae mandatis credendum 
 est; quamuis Uarroni quis non credat ? - mirari et paene cotidianis, 
 ut scis, ecferre laudibus soleo, quod regendae rei publicae disciplinam 
 suis auditoribus ultimam tradebat iam doctis iam perfectis iam 
 sapientibus iam beatis. tantos ibi enim fluctus uidebat, ut eis nollet 
 committere nisi uirum, qui et in regendo paene diuine scopulos 
 euitaret et, si omnia defecissent, ipse illis fluctibus quasi scopulus 
 fieret. de solo enim sapiente uerissime dici potest: 
 ille uelut, pelagi rupes immota resistit 
 et cetera, quae luculentis in hanc sententiam uersibus dicta sunt. 
 
 Hic finis disputationis factus est laetisque omnibus et multum 
 sperantibus consessum dimisimus, cum iam nocturnum lumen 
 fuisset inlatum.

Per idem tempus, inter illos quidem, qui de Academicis scripti sunt, duos etiam libros de ordine scripsi, in quibus quaestio magna 
 uersatur, utrum omnia bona et mala di??nae prouidentiae ordo contineat. 
 sed cum rem uiderem ad intellegendum difficilem satis 
 aegre ad eorum perceptionem, cum quibus agebam, disputando posse 
 perduci, de ordine studendi loqui malui, cum a corporalibus ad incorporalia 
 potest profici.

Uerum et his libris displicet mihi saepe interpositum fortunae uocabulum;

et quod non addebam: corporis, quando sensus corporis nominaui;

et quod multum tribui liberalibus disciplinis, quas multi sancti multum nesciunt, quidam etiam sciunt et sancti non sunt; 

 
 
et quod Musas quasi aliquas deas quamuis iocando commemoraui;



et quod admirationem uitium nuncupaui;

et quod philosophos non 
 uera pietate praeditos dixi uirtutis luce fulsisse;

et quod duos mundos 
 unum sensibilem, alterum intellegibilem, non ex Platonis uel ex Platonicorum 
 persona, sed ex mea sic commendaui, tamquam hoc etiam 
 dominus significare uoluerit, quia non ait: regnum meum non est 
 de mundo, sed: regnum meum non est de hoc mundo, 
 cum possit et aliqua locutione dictum inueniri et, si alius a domino 
 Christo significatus est mundus, ille congruentius possit intellegi, 
 in quo erit caelum nouum et terra noua, quando conplebitur 
 quod oramus dicentes: adueniat regnum tuum. 
 nec Plato quidem in hoc errauit, quia esse mundum intellegibilem 
 dixit, si non uocabulum, quod ecclesiasticae consuetudini in re

 
 
 
 illa inusitatum est, sed ipsam rem uelimus adtendere. mundum 
 quippe ille intellegibilem nuncupauit ipsam rationem sempiternam 
 atque incommutabilem, qua fecit deus mundum. quam qui 
 esse negat, sequitur, ut dicat inrationabiliter deum fecisse quod 
 fecit, aut, cum faceret uel antequam faceret, nescisse, quid faceret, 
 si apud eum ratio faciendi non erat. si uero erat, sicut erat, ipsam 
 uidetur Plato uocasse intellegibilem mundum. nec tamen isto 
 nomine nos uteremur, si iam satis essemus litteris ecclesiasticis 
 eruditi.

Nec illud mihi placet, quod cum dixissem: summa opera 
 danda est optimis moribus, mox addidi: deus enim noster aliter nos 
 exaudire non poterit; bene autem uiuentes facillime exaudiet . sic 
 enim dictum est, tamquam deus non exaudiat peccatores; 
 quod quidem dixit in euangelio, sed ille, qui nondum cognouerat Christum, 
 a quo iam fuerat inluminatus in corpore.

nec illud 
 placet, quod Pythagorae philosopho tantum laudis dedi, ut, qui 
 hanc audit uel legit, possit putare me credidisse nullos errores in 
 Pythagorica esse doctrina, cum sint plures idemque capitales. 
 
 Hoc opus sic incipit: De ordine rerum, Zenobi .