CLAVDIANVS SIDONIO PAPAE SALVTEM. 
 
 Si possibile factu esset, ut te dominum meum uel aliquotiens 
 aliquantulum conuenirem, non undeunde quarumpiam personarum 
 aut uoluntates aut necessitates inquirerem, sed quae 
 in rem debiti mei usui mihi esse possent. quippe reuisionis 
 potestas multis modis ac miseris perinde causis intercluditur. 
 enimuero scribendi facultas aut raro idonea subpetit aut nec 
 subpetit. ista haec eadem remissibilia sint necne, tute iudicaris. 
 porro autem uero quod saepenumero scriptis uestris alii 
 inpertiuntur, qui id ipsum nec ambiunt quam egomet, forsan 
 nec merentur amplius, non arbitror amicitiae legibus inpune

 
 
 
 committi. illud etiamnum dolenter faxo tacitum, quod libellos 
 illos, quos tuo nomine nobilitari non abnuis, nullo umquam 
 inpertiuisti rescripto? sed uacuum forte non subpetit, quod 
 tute modicum magnae admodum inpendas amicitiae. ecquo 
 tam ex occupatu umquam uspiamue inplicabere, quin illud in 
 aliorum commoda reuergat? cum precatu deum placas, eundem 
 non modo amicis, sed ignotis quoque concilias. cum scripturarum 
 caelestium mysteria rimaris, quo te studiosius imbuis, 
 eo doctrinam ceteris copiosius infundis. cum tuas opes in 
 usus inopum prodigis, tibi quidem maxime, sed aliis quoque 
 consultum facis. proinde nihil uidelicet, profecto nihil est tam 
 infecundum actionum tuarum omnium, quod tibi uni soli tantum 
 et non aliis quoque multis tecum uberiorem fructum ferat. \' 
 nulla ergo cuiusquam praepedimenti occasio praetendi uel falso 
 potest, cur egomet specialis atque intimus nihil a speciali 
 meo fructi feram, a quo ignoti quoque multum capiant plurimi. 
 sed, uti ego autumo, iuxta formam euangelici largitoris, quod 
 non das amico esurienti, dabis inprobo pulsatori. porro si 
 etiamnum solito obdurueris, faxim egomet quod tete paenitebit: 
 quoniam si peccabis ultra reticendo, ego protinus ulciscar . 
 scribendo. porro enim ambiguo caret tam te puniendum scripto 
 meo, quam punior egomet silentio tuo. uale.

 
 
 
 
 
 SIDONIVS CLAVDIANO SVO SALVTEM. 
 
 Committi, domine maior, in necessitudinis iura pronuntias, 
 cur, quod ad salue tibi debitum spectat, a stilo et pugillaribus 
 diu temperem, quodque deinceps nullas uiantum uolas mea 
 papyrus onerauerit, quae uos cultu sedulae sospitatis inpertiat. 
 praeter aequum ista coniectas, si reare mortalium quemquam 
 (cui tamen sermocinari latialiter cordi est) non pauere, cum 
 in examen aurium tuarum quippe scriptus adducitur, tuarum 
 inquam aurium, quarum peritiae, si me decursorum ad hoc 
 aeui temporum praerogatiua non obruat, nec Frontonianae 
 grauitatis aut ponderis Apuleiani flumen aequiparem, cui Varrones 
 uel Atacinus uel Terentius, Plinii uel auunculus uel 
 Secundus conpositi in praesentiarum rusticabuntur. adstipulatur 
 iudicio meo uolumen illud, quod tute super statu animae 
 rerum uerborumque scientia diuitissimus propalauisti, in 
 quo, dum ad meum nomen prooemiaris, hoc munus potissimum 
 cepi, ut meae fama personae, quam operae pretium non 
 erat librorum suorum titulis inclarescere, tuorum beneficio 
 perpetuaretur. at quod, deus magne, quantumque opus illud 
 est materia clausum, declamatione conspicuum, propositione 
 obstructum, disputatione reseratum et quamquam propter 
 hamata syllogismorum puncta tribulosum, uernantis tamen 
 eloquii flore mellitum. noua ibi uerba, quia uetusta, quibusque 
 conlatus merito etiam antiquarum literarum stilus antiquaretur, 
 quodque pretiosius, tota illa dictio sic caesuratim succincta 
 quod profluens, quam rebus amplam strictamque sententiis 
 sentias plus docere quam dicere. denique et quondam 
 nec iniuria haec principalis fecundia conputabatur, cui paucis 
 multa cohibenti curae fuit causam potius inplere quam paginam.

 
 
 
 at uero in libris tuis iam illud quale est, quod et teneritudinem 
 quamquam continuata maturitas admittit interseritque tempestiuam 
 censura dulcedinem, ut lectoris intentionem per 
 euentilata disciplinarum philosophiae membra lassatam repente 
 uoluptuosis excessibus quasi quibusdam pelagi sui portubus 
 foueat. o liber multifariam pollens, o eloquium non exilis, 
 sed subtilis ingenii, quod nec per scaturigines hyperbolicas 
 intumescit nec per tapinomata depressa tenuatur. ad hoc 
 unica singularisque doctrina et in diuersarum rerum adsertione 
 monstrabilis, cui moris est de singulis artibus cum singulis 
 artificibus philosophari quaeque, si fors exigit, tenere non abnuit 
 cum Orpheo plectrum, cum Aesculapio baculum, cum Archimede 
 radium, cum Euphrate horoscopium, cum Perdice circinum, 
 cum Vitruuio perpendiculum, quaeque numquam inuestigare 
 destiterit cum Thalete tempora, cum Atlante sidera, cum Zeto 
 pondera, cum Chrysippo numeros, cum Euclide mensuras. ad 
 extremum nemo saeculo meo quae uoluit adfirmare sic ualuit, 
 siquidem, dum sese aduersus eum, quem contra loquitur, ex-. 
 sertat, morum ac studiorum linguae utriusque symbolam iure 
 sibi uindicat. sentit ut Pythagoras, diuidit ut Socrates, explicat 
 ut Plato, inplicat ut Aristoteles, ut Aeschines blanditur, 
 ut Demosthenes irascitur, uernat ut Hortensius, aestuat ut 
 Cethegus, incitat ut Curio, moratur ut Fabius, simulat ut 
 Crassus, dissimulat ut Caesar, suadet \'ut Cato, dissuadet ut 
 Appius, persuadet ut Tullius. iam si ad sacrosanctos patres 
 pro conparatione ueniatur, instruit ut Hieronymus, destruit ut 
 Lactantius, adstruit ut Augustinus, adtollitur ut Hilarius, 
 submittitur ut Ioannes, ut Basilius corripit, ut Gregorius consolatur, 
 ut Orosius adfluit, ut Rufinus stringitur, ut Eusebius 
 narrat, ut Eucherius sollicitat, ut Paulinus prouocat, ut Ambrosius 
 perseuerat. 
 
 Iam uero de hymno tuo si percunctere quid sentiam, 
 commaticus est, copiosus dulcis elatus et quoslibet lyricos 
 dithyrambos amoenitate poetica et historica ueritate supereminet, 
 idque tuum in illo peculiare, quod seruatis metrorum 
 pedibus, pedum syllabis syllabarumque naturis intra spatii 
 sui terminum uerba ditia uersus pauper includit nec arctati 
 
 
 carminis breuitas longitudinem phalerati sermonis eliminat. 
 ita tibi facile factu est minutis trochaeis minutioribusque 
 pyrrichiis non solum molossicas anapaesticasque ternarias, 
 sed epitritorum etiam paeonumque quaternas superuenire iuncturas. 
 excrescit amplitudo proloquii angustias regulares et 
 tamquam paruo auro grandis gemma uix capitur emicatque ut 
 equi potentis animositas, cui frementi si inter tesqua uel confraga 
 frenorum lege teneatur intellegis non tam cursum deesse 
 quam campum. quid multis? arbitro me in utroque 
 genere dicendi nec Athenae sic Atticae nec Musae sic musicae 
 iudicabuntur, si modo mihi uel censendi copiam desidia longior 
 non ademit. nam dum inpactae professionis obtentu nouum 
 scribendi morem gradatim adpeto et ueterem saltuatim 
 dedisco, de bono oratore nil amplius habeo quam quod malus 
 poeta plus esse coepi. proin, quaeso, delicti huius mihi gratiam 
 facias, quod aliquantisper mei meminens arentem uenulam 
 rarius flumini tuo misceo. tuam tubam totus qua patet orbis 
 iure uenerabitur, quam constat geminata felicitate cecinisse, 
 quando nec aemulum repperit nec aequalem, cum pridem 
 aures et ora populorum me etiam circumferente peruagaretur. 
 nobis autem grandis audacia, si uel apud municipales et cathedrarios 
 oratores ant forenses rabulas garriamus, qui etiam 
 cum perorant salua pace potiorum turba numerosior inliteratissimis 
 literis uacant. nam te, cui seu liberum seu ligatum 
 placeat alternare sermonem intonare ambifariam subpetit, 
 pauci, quos aequus amauit Iuppiter, imitabuntur. uale.

EPISTVLA POSTERIOR. 
 
 
 DOCTISSIMO VIRO SAPAVDO RHETORI CLAVDIANVS. 
 
 Disciplinarum omnium atque artium magistra Graecia idcirco 
 maxime nobilibus studiis prouecta est atque orbem paene totum 
 multiplicibus conplexa doctrinis, quoniam nemo illic omnium 
 fuit, qui quidquam bonae frugis ferret, cui non par merito 
 honossiet. hinc nonnulli mortales naturam paene supergressi 
 mortalium extentis usquequaque excellentium ingeniorum uiribus 
 infatigabilibus curis rerum abdita rimantes repositas 
 originalium primordiorum causas et temporaliter fluentium 
 substantiarum praefixos aeuo terminos indage et arte conplexi 
 non modo intra mundanum, sed supercaeleste etiam introiere 
 secretum. 
 
 Quod mihi in praesentiarum usus est dicere, quoniam 
 bonarum artium iam inde a proauorum nostrorum saeculis 
 facta iactura et animi cultum despuens, quo solo praestat 
 pecudi gens humana, deliciis et diuitiis seruiens ignauiae et 
 inscitiae famula pessum porro dedit cum doctrina uirtutem.

 

 
 
 
 nam quod non modo ad innouandum quippiam, sed ne ad 
 dediscendum quidem absque te uno disciplinae nobilis ullus 
 adspirat, neglegentiae id humanae adscribemus an naturae? 
 si malum istoc naturae uitio uertimus, numquidnam a genere 
 humano differre dici potest genus humanum, aut ingenia 
 eadem non sunt, quae fuere prius, aut Cicero sui saeculi 
 summus orator nata secum bona accepto habuit et non mage 
 parui pendens domestica et ciuica ad usque Graeciam capessendae 
 opulentioris scientiae gratia peregrinatus est, aut forsan 
 Platon apex culmenque philosophiae priuo naturae bono contentus 
 post Socratis dogmata angustiorem credens Graeciam 
 doctrinarum quam sese uirtutum non usque ad Aegyptum et 
 ad usque Brachmanos Indorum et ad usque Pythagoricarum 
 doctrinarum [per] heredes indefessus rerum scrutator accessit ? 
 taceo ceteros, quia nec tempus nec opus huiusce rei capax 
 est. unum illud procul ambiguo dixerim nostro saeculo non 
 ingenia deesse, sed studia. quorum egomet studiorum quasi 
 quandam mortem flebili uelut epitaphio tumularem, nisi tute 
 eadem uenerabili professione, laudabili sollertia, acri ingenio, 
 profluente eloquio resuscitauisses. quod equidem bonum eo 
 admirabilius est mihi quo desperatius fuit. 
 
 Video enim os Romanum non modo neglegentiae, sed 
 pudori esse Romanis, grammaticam uti quandam barbaram 
 barbarismi et soloecismi pugno et calce propelli, dialecticen 
 tamquam Amazonem stricto decertaturam gladio formidari, 
 rhetoricam acsi grandem dominam in angusto non recipi, 
 musicen uero et geometricam atque arithmeticam tres -quasi 
 furias despui, posthinc philosophiam [atque] uti quoddam 
 ominosum bestiale numerari. sed haec in laudem tuam suggestui 
 sunt, quia si multi quorum tu es studiorum forent,

 
 
 
 futurus eras scilicet, etsi non omnium potior, unus ex multis. 
 hinc uero procul iniuria ceterorum penes Galliam nostram 
 professionis tuae par unus et solus es, neque dictum istuc 
 aut adsentationi aut adulationi detur. nequaquam profecto uel 
 egomet adulari possum uel tu indiges falso laudari. sed erui 
 atque euelli infixa animo meo nequit declamationum tuarum 
 suauitas mixta uirtute Attici more mellis, cui suapte natura 
 indita sunt medela fortitudo dulcedo. quod in Hyblae iugis 
 uolucris atque opifex apicula caelitus deciduum haustu capiens 
 fabrefactis manso florigeris infundit filiorumque fabricatrix 
 uirginitatis suae feturam alit atque imbuit ubere fauorum, ita 
 tu scilicet e summis auctoribus uelut e magnis montibus 
 doctiora quaeque uelut thyma fraglantia et fecundiora ueluti 
 quaedam florida. praecerpens quos ingenii melle repleas eloquentiae 
 conficis fauos, e quibus item discipulorum tibimet 
 uelut filiorum numerositas dilecta formatur, quae Graecarum 
 quoque disciplinarum nectare imbuta acsi melle Attico pasta, 
 ut occeperit scientiae pennis strepere, eloquentiae fauos et ipsa 
 conficiet. modo tu fac memineris docendi munus tibi a proauis 
 et citra hereditarium fore, eoque copiosius te adniti 
 oportere scientiae, quo multiplex in te a maioribus profecta 
 tuis doctrina confluxit. 
 
 Admonitus quoque sis oportet Viennensis urbis nobilitatis 
 antiquae, cuius tu ciuis et doctor non otio duplex debitum 
 solues, a quo bifariam quaeritur uel patribus respondere uel 
 patriae. illud iam in fine sermonis perquam familiariter quaeso, 
 ut spretis nouitiarum ratiuncularum puerilibus nugis nullum 
 lectitandis his tempus insumas, <quae) quasdam resonantium 
 sermunculorum taureas rotant et oratoriam fortitudinem plaudentibus 
 concinentiis euirant: Naeuius et Plautus tibi ad

 
 
 
 elegantiam, Cato ad grauitatem, Varro ad peritiam, Gracchus ad 
 acrimoniam, Chrysippus ad disciplinam, Fronto ad pompam, 
 Cicero ad eloquentiam capessendam usui sint. quisquis enim 
 recentiorum aliquid dignum memoria scriptitauit, non et ipse 
 nouitios legit. illi ergo reuentilandi memoriaeque mandandi 
 sunt, de quibus isti potuere proficere quos miramur. istoc ego 
 tamen amicitiae testimonium aliquo forsitan plusculum familiariter 
 intuli, sed beniuolentiae tuae uenia inpertiet amoris 
 audaciam.