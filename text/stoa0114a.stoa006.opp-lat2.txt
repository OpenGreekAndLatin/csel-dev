Illi, princeps uenerabilis, in laudibus tuis perscribat professio, 
 illum a praeconiis propositi repellat consideratio, quem 
 a defensione tua aliquod subtraxit officium. refundat tibi generalitas 
 rebus obligata sermonem, dum inaequalis uicissitudo 
 conpensat laudibus quod adepta est de sudore. armis tuis 
 libertas obnoxia, quod solum potest, hilaritatem didicit adnuntiare 
 praeconiis. tuum est, inclyte, deuotioni pretium dare, 
 quam intellegis uires subditorum non posse transcendere: erit 
 dispensationis sacrae de famulis aestimare quid exigas, in 
 quibus agnoscis totum tibi militare quod praeualent. propriis 
 maiestas tua oblationem litterariam dignetur altaribus, quia,

 
 
 
 ne senescat claritudo operum, aduocanda sunt linguarum 
 exercitia. quid egeris, ne uetustas sibi uindicet, obliget catena 
 referentum: disciplinarum enim quietem uos tribuetis, per 
 quas uobis continget aeternitas. nihil amplius caelestis dispensator 
 arcani Ab humanis poscit ingeniis, nisi ut intellegant 
 quo ueniat auctore quod sapiunt. inter deo proximos agnouisse 
 qui praestitit reddidisse est beneficium: quod descendit a superis, 
 sola hymnorum licet mercede taxari: fabricator mundi 
 ad potiora munera modulatis inuitatur eloquiis. dicite, si non 
 praemii loco opifici sua lingua blandiar. iungitur quod de 
 sacrario mundi pectoris laudatio debet principalis effluere. 
 nec solum linguae nitorem postulat conmemoratio numinis tui 
 bono adserenda conscientiae. in diuinis obsequiis feriato ore 
 peragit mens serena sacrificium: actuum munitus claritate in 
 aetherio cultu etiam mutus obsequitur. ergo et me titulus, 
 qui obstare putabatur, inuitat: utinam mundior professio habeat 
 concordiam cum secretis nec dissentiat splendor cordis a corpore.

Salue nunc, regum maxime, in cuius dominio saporem suum 
 ingenuitatis uigor agnouit. salue, status reipublicae: nam nefas 
 est, speciatim a te simul conlata narrare et unius bona temporis 
 uerborum diuisione discernere. si bella regis mei numerem, 
 tot inuenio quot triumphos: congressui tuo nullus hostium, 
 nisi qui laudibus adderetur, occurrit: militauit tropaeis qui 
 restitit uoluntati: nam semper aut pietati tuae peperit

 
 
 
 subiectus gloriam aut qui praesumpsit tela uirtuti. qui te in acie 
 conspexit, superatus est, qui in pace, nil timuit: nec promissio 
 uenerabilis claudicauit inter prospera nec passus 
 moram uigor in proeliis. callis tuus multo uallatus obstaculo 
 et cotidianas uictorias uidit et profectionis detrimenta non 
 attulit, sic inimicorum interclusus agminibus, at negaret accessum, 
 sic tuo patefactus inpulsu, quasi hostium prouidentia 
 nil noceret. haec si felicitati tuae adscribenda sunt, est plena 
 dos principis, omni honore augustior, si labori. prima dextris 
 ominibus contra naturam certamina suscipiens, ne resistendi 
 spes relinqueretur inimicis, uarias tibi loco principe caeli leges, 
 terrarum munimina, fluminum imperuia subdidisti. mentior, 
 si umquam dispositis tuis inpedimentum exhibuit ardor aut 
 frigus, si tumore gurgitum, si bibendi necessitate constrictus 
 es, si Alpium iuga connexis poli sublimitate sociata cursibus 
 tuis attulere tarditatem. nescierunt resistere quos deuictis 
 locorum munitionibus inuenisti, quia securos faciunt interrupta 
 quos protegunt et laxatis in otio animis uiuunt qui tutiora 
 possederint. aduersus te nec campestris habitatio pares protulit 
 nec quos amplexa sunt inuia, nisi extiterunt supplices, 
 a depraedatione subduxerunt in possessione tua. positus sine 
 formidine diuitias indicauit, nec rebellem inuit, si pauper innotuit: 
 nemo indignationi tuae nisi humilitate subtractus est, 
 eum in sociorum profecisset numero qui rogauit. non tibi

 
 
 
 ignotas est algor Scythiae, non Meroen aut anhelum aestibus 
 Cancrum ut alterius possessor orbis ignoras: didicisti uniuersa 
 subigendo quae nobis uix auditu patuerunt. haec quidem maiora 
 sunt homine: sed qui ad mundi paratur gubernacula necesse 
 est ut uniuersis ueniat cardinibus institutus. nimis uelociter 
 tempus maturae laudis adripui et quasi non in primordiis 
 fluuius etiam torrentis fatiscat ingenii, sic per narrationis 
 famem fruges perfectae aetatis inuasi. laurearum ordines quaerit 
 qui et celeritate earum superatur et numero. citius a te, inuictissime, 
 insignia quae reteximus impleta sunt quam dicantur. 
 quis ferat in gestorum suorum elocutione torporem, 
 quem in actione non pertulit?

Educauit te in gremio ciuilitatis Graecia praesaga uenturi: 
 quem ita ingressum uitae limen erudiuit, ut dum adhuc de 
 puero haberet hilaritatem, mox eam sequeretur securitas de 
 tutore. adhuc in cano flore degebas adulescentiae nec uirtutum 
 messem lacteus ante experimentum culmus attulerat, adhuc 
 blanda erat imago pubescentis nec tingens faciem lanugo uestibat: 
 quando aeui purpura et flosculus superuenientis imperii 
 promittebat sollicitis de gratiae conmutatione terrorem, cum 
 ad probationem roboris et clementiae tuae ruptis uinculis furor 
 emicuit et euisceratas diuturna quiete mentes occasionis pabulo 
 subiugauit. pulsa est extemplo principalis urbe reuerentia et 
 in uacuam possessionem nullo adscitus sanguine tyrannus

 
 
 
 cessit, qui aula potitus definiuit, postquam metu hostes suos 
 debellauerat, nihil superesse quod gereret: cam animos tuos 
 sine annorum suffragio inpulit lux naturae, ne aut causa melior 
 te coram posito subiaceret, ant non beneficium necessitatis 
 tempore redderes quod pacis acceperas. in ipsis congressionis 
 tuae foribus cessit inuasor, cum profugo per te sceptra redderentur 
 de salute dubitanti. uentilemus historias, interrogentur 
 annales: apud quos constitit refusum exuli, quem cruore 
 suo rex. genitus emerat, principatum? castrensis gloria turmarum 
 participatione dispergitur nec ad unum referri potest 
 quod uenerit conlatione multorum. singularis boni fructus est 
 ambitionis refrenatio, illo maxime tempore, quo sine opinionis 
 damno possis adquisita retinere. par te, inclyte domine, laus 
 respicit donati diadematis et defensi. si te illarum rector partium 
 non amauit, perculsus praefuit reipublicae, si dilexit, 
 obnoxius: usus es in tuorum fide meritorum teste purpurato.

Iam tunc in ius tuum se palatia ipsa contulerant: nemo credidit 
 non te posse ad quem uoluisses transferre quod reddideras. 
 sed parcus in exigendis praemiis, quasi sufficerent ad 
 uicissitudinem operum tuorum, fasces accepisti, non quo tibi 
 accederet genius de curuli, sed ut de te pretium palmata mereretur. 
 quis hanc ciuilitatem credat inter familiares tibi uiuere 
 plena executione uirtutis? ille annus habuit consulem, qui 
 rempublicam non tam sollicitudine quam opinione tueretur,

 
 
 
 quo in segmentis posito quae ab hostibus sumpta fuerant arma 
 tremuerunt. quando talis contigit sorte lectoris, qualem dedit 
 ab ipsa mundi infantia regum examinata claritudo? nolo per 
 casus errare dominatuum: in tuo stemmate probati sunt qui 
 reperti. Serranum scipionibus aratra pepererunt, qui dum grandia 
 sulcis semina conmendaret, honorum ei messis oborta est. sed 
 minus diligo prospera, quae sumunt a desperatione principium: 
 uix paucos contigit degenerare nobiliter, cum familiae tuae 
 debeas actus generis nobiliter custodire. quid mihi, uetustas, 
 obicias agrestis membra paludamentis decorate? -ego tibi, quod 
 admirationem uincat, oppono principem meum ita ortum, ut 
 eum non liceat inprobari, ita agere, quasi inter imperatores 
 adhuc precetur adiungi.

Sed quid faciam, cui fecunda actuum tuorum seges occurrit, 
 ubi uniuersa eligentem superant? nescio quas aristas horreis 
 inferam, quas relinquam. stat ante oculos meos Bulgarum 
 ductor libertatem dextera, tua adserente prostratus, nec extinctus, 
 ne periret monumentis, nec intactus, ne uiueret adrogantiae, 
 in gente indomita domesticus adstipulator superfu turus roboris 
 tui: qui si sufficiens leto uulnus excepisset, personam uiceras: 
 quod in luce substitit, submisit originem. haec est natio, cuius

 
 
 
 ante te fuit omne quod uoluit, in qua titulos obtinuit qui 
 emit aduersariorum sanguine dignitatem, apud quam campus 
 est uulgator natalium (nam cuius plus rubuerunt tela luctamine, 
 ille putatae est sine ambage sublimior), quam ante 
 dimicationem tuam non contigit agnouisse resistentem, quae 
 prolixis temporibus solo bella consummauit excursu. hos non 
 montanae strues, non fluminum obiectio, non negati egestas 
 alimenti in artum necessitatis lege continuit, dum credunt 
 satis. esse ad delicias equini pecoris lac potare. quia ferat aduersarium, 
 qui pernicis iumenti beneficio currit et pascitur? 
 quid quod et illis animalibus indicunt studiosae famis patientiam, 
 per quae esuriem uitare didicerunt P quemadmodum fit, 
 ut ieiunae cornipedis sessor uisceribus cibos extrahat, quos 
 illa ne conderet, diligentia instruente prospexit? his ante 
 mundus peruius esse credebatur: nunc illam sibi tantum orbis 
 partem interclusam aestimant, quam tueris. esuriem multa 
 transcendo, ne pigrioris stili uitio serus aduenias, Romanae 
 fax curiae diu in umbram coacta tardius elucescat.

Inter uitae tirocinia et triumphorum maturitatem pectori sacro 
 affectum nostri caelestis fauor infudit. iam diuturnae quietis dispendio 
 per gubernantium uilitatem potens terra consenuerat: 
 iam attulerat publicis opibus pax intemerata defectum, cum apud 
 nos cotidianae depraedationis auctus successibus intestinus populator 
 egeret, qui suorum prodigus incrementa aerarii non tam

 
 
 
 poscebat surgere uectigalibus quam rapinis: saeuiente in ambitu 
 pauper dominus odia effusione contraxerat, sed nec defrudatis 
 uiribus quod minuebat opulentiae iungebatur affectui. 
 tunc enim aulae angustia in artum res priuatas agitabat nec 
 micare usquam scintillas famulantum extinctus tyranni fomes 
 indulserat. metuebat parentes exercitus quem meminisse originis 
 suae admonebat honor alienus: nam ire ad nutum suum 
 legiones et remeare pauore algidus imperabat. suspecta enim 
 est obedientia quae famulatur indignis, et quotiens praelatos 
 conuenit conscientia stirpis ultimae, et illud metuunt, quod 
 timentur. nata est felicis inter uos causa discordiae, dum perduelles 
 animos in propinquorum tuorum necem Romana prosperitas 
 inuitauit generata est ab inualidis causa certandi, et 
 ne uel a negotio perituris ueniret fiducia, pars fugacium proelia 
 concitauit. tunc a te conmonitis longe lateque uiribus innumeros 
 diffusa per populos gens una contrahitur migrante tecum 
 ad Ausoniam mundo: nullus praeter parentem iter adripuit: 
 sumpta sunt plaustra uice tectorum et in domos instabiles 
 confluxerunt omnia seruitura necessitati. tunc arma Cereris 
 et soluentia frumentum bobus saxa trahebantur: oneratae 
 fetibus matres inter familias tuas oblitae sexus et ponderis 
 parandi uictus cura laborabant. tunc in campo hiems et iugi 
 pruinarum candore uelata caesaries barbam stiriis implicuit 
 crine possesso. nam quod diligentius indumentum matrona

 
 
 
 neuerat durante gelu ut adhaereret corpori frangebatur. pastum 
 agminibus tuis aut indeuotae nationes aut educata lustris 
 fera suggessit

Inter haec, quae tibi cum glacie aut ardore cesserunt, unam 
 certaminis tui lineam summotenus libet adtingere. Vlca fluuius 
 est tutela Gepidarum, quae uice aggerum munit audaces et 
 in iugorum morem latus prouinciae quibusdam muris amplectitur 
 nullo ariete frustrandis. ad hunc te callis tui rigor adduxit, 
 ubi pro legatis et gratiae postulatione obsistendi animo gens 
 diu inuicta properauit, cum paene cohortes tuas ante inimicos 
 famis necessitas obsideret. dic, quaeso, clementissime domine, 
 quid praeter te spei erat residuum in populo harenae aut 
 sideribus conparando? instantibus Gepidis amne pestilentia 
 iter, quod declinasset fugiens, contra nudatos uagina gladios 
 transuolasti: nullius inscii mersa caeno haesere uestigia: nullus 
 uitae prodigus periculum ignarus incurrit. uincitur humanae 
 mentis auctoritas praeuisione discriminis: labascit fortium 
 conscientia, quotiens formidanda oculis ingeruntur. stetit ante 
 indomitam iuuentutem certa de mortibus optio, cam nulla 
 uideretur securitas de salute. quid Catonem extulistis, prisca 
 monimenta, quod per Libycas Syrtes duxit exercitum, dum 
 humanas neces ludibria faceret esse serpentum, uel cum sine 
 uirtutis pretio educatum caeli uaporibus ueneni frigus expertus 
 est? neminem contigit chelydros ante uidere quam exitium, 
 dum per flamen prodigiosum, e corporis fabrica ut adsolent

 

 
 
 
 animae, in auras euolaret. non cum uiri fortis laude perimitur 
 qui unde ueniat nescit occasus. nec illius militis cuneis tuis 
 fortitudo conparanda est nec par est in duce sapientia. illum 
 ciuilis belli furor agitabat: te orbis domina ad status sui 
 reparationem Roma poscebat. sed quid differo quod tibi euentus 
 dexter exhibuit? cesserunt confertissimis hostium tuorum turmis 
 quos ulterior ripa susceperat. urguebantur telis quos uorago 
 aut inruptio non tenebat: ieiunas pectorum crates acta ualidioribus 
 lacertis lancea transmeabat, cum inter naufragia 
 terrena et cruoris undas inuictissimus ductor apparuit, tali 
 muniens adstantes alloquio: "qui in hostili acie uiam desiderat 
 me sequatur: non respiciat alterum qui dimicandi poscit exemplum. 
 uirtus multitudinem non requirit: ad paucos uadunt 
 bella, bellorum fructus ad plurimos. de me aestimabitur exercitus, 
 et in his, quae gessero, gens triumphat. adtollite signa, 
 per quae ne lateam prouidetur: nouerint quem petant aut cuius 
 iugulis adquiescant. qui congressui meo occurrerint nobilitentur 
 exitio". his dictis, poculum causa poposcit auspicii et laxatis in 
 proelium habenis effusus est. ut torrens sata, ut leo armenta 
 uastasti, nec concurrens quisquam substitit nec euadere potuit 
 insequentem. portabare per uniuersa iam deficientibus telis 
 adhuc ira crescente. extemplo Gepidarum. uersa condicio est: 
 palantes uisi sunt mutata sorte uictores. nam tu, uenerabilis, 
 qui incomitatus gustum luctaminis adripueras, uallatus milibus 
 incedebas. caesa est multitudo aduersaria, donec paucos eriperet 
 nox uicina, dum ad uaga horrea copiis urbium referta

 
 
 
 ueniretur, quae non solum satisfacerent necessitati, sed subleuarent 
 inter deliciarum. secunda fastidium. ita prosperis tuis militauit 
 aduersitas et contra famem tuorum excursus pugnauit hostilis: 
 uicit inediam inimica congressio, nec redisses ad ualitudinem, 
 si certamina defuissent. haec de innumeris actibus in ordinem 
 digesta sufficiant. transeo Sarmatas cum statione migrantes 
 et plebem conflictuum numeratam sileo de tropaeis.

Tibi cum rectore meo, Odouacar, occurro, qui uniuersas 
 contra eum nationes quasi orbis concussor exciueras. tot reges 
 tecum ad bella conuenerant, quot sustinere generalitas milites 
 uix ualeret: deprehensum est uarias esse mentes coaceruatae 
 multitudinis nec spem uictoriae uenire de numero. adhuc 
 tuorum dexterae de praecedenti tabe\' titubabant nec peragebat 
 uotiuos impetus membrorum inbecillitas: sufficit tamen unum 
 uelle pro uiribus et indiscretum consilium de inimicis loco 
 roboris attulit ultionem. non te castra longo munita tempore, 
 non fluminis profunda tenuerunt: datum est hostibus tuis 
 uallum construere, non tueri. repente aequora fugacium discursus 
 obnubit, per quae superandam domesticam tempestatem 
 abeuntibus indixisti: interea acies tuae aspectu consummant 
 proelia, non labore. illic tibi fores reserauit felicitas, manifesto 
 detegens quod qui primore loco cesserant secunda eos luctamina 
 non manerent sed instruxit rursus in deceptione sui 
 mens uaga conflictum , dum apud Veronam tuam apparat

 
 
 
 locum belli: laxis manibus pugna instruebatur inpendiis. nihil 
 fortius aduersariis tuis ante aciem, sed cum bellicum cecinerunt 
 classica, nihil infirmius: maxima in luctaminis promissione 
 uirtus, et si sufficeret lingua pro dexteris:, copia summa uerborum. 
 electus est locorum situs, non tam congressui utilis 
 quam pauori, prouidentes ne ascriberetur casui prima et discessio 
 perfugarum. et tamen candida reipublicae fortuna perurguebat, 
 ne coepto desisteres. itineris tui permensus interualla 
 conspexisti ignes hostium astrorum more rutilantes, ut si aliquando 
 tibi fuisset nota formido, in abruptum te pendere didicisses. 
 numquam animi tui status aut secundarum rerum 
 tumore elatus est aut dubiis adquieuit. instabat certandi dies 
 multis tenebras adlatura. cum primum aurora bigis in croceis 
 ortum iubaris indicauit, cum de oceani limphis solis flamma 
 surrexit, iam raucum bucina concinebant, iam te sui oblitus 
 quaerebat exercitus. qui dum munimentis chalybis pectus includeres, 
 dum ocreis armarere, dum lateri tuo uindex libertatis 
 gladius aptaretur, sanctam matrem et uenerabilem sororem, 
 quae ad te diligentiae causa conuenerant, dum inter 
 spem et metum feminea sollicitudo penderet, dum de euentu 
 adtonitae uultus tui sidere pascerentur, talibus alloquiis confirmasti 
 : "scis, genetrix, partus tui honore uniuersis nota nationibus, 
 quod natalis mei tempore uirum fecunda genuisti: 
 dies est, quo filii tui sexum campus adnuntiet: telis agendum 
 est ut auorum per me decora non pereant: sine causa parentum

 
 
 
 titulis nitimur, nisi propriis adiuuemur. stat ante oculos meos 
 genitor, de quo numquam fecit in certamine fortuna ludibrium, 
 qui dextros sibi ipse peperit ualitudine exigente successus. hoc 
 oportet duce contendi, qui omina incerta non timuit, sed ipse 
 sibi secunda consciuit. uos tamen elaboratas uestes et liciorum 
 tormenta deuehite cultiorem me acies suscipiat, quam festa 
 consuerunt : qui me de impetu non cognouerit aestimet de 
 nitore: inuitet cupidorum oculos honor indumenti: pretiosior 
 species feriendum exhibeat: habeat laboris solacium cui iugulum 
 meum, fortuna, praestiteris: inhient iacentis splendori quos 
 non contigerit uidere pugnantem." illis dictis excepit te tergo 
 sonipes, lituorum desideriis inquietus. sed dum indulsisti adfatibus, 
 inimica legiones tuae premebantur instantia. dedisti 
 inertibus fiduciam, dum moraris, et hoc credo prouisione caelicolum, 
 ne deberetur multitudini quod uicisti. protinus aduentum 
 tuum indicauit hostibus populus occisorum: executorem 
 prodidit caedis enormitas. sed nec illis remedia defuere 
 consueta. continuo alas quas tribuit formido sumpserunt, cursu 
 praepeti interitum metu mortis eligentes. qui me ueritati 
 nescit obsecutum, Atesis undas uideat tua nece opulentas 
 extitisse cadaueribus, et dum tumefaceres gurgites de cruore, 
 in parte alia sistebatur impetus fluentorum. itaque ne ensibus

 

 

 
 
 
 non sufficeres, pro te et lympha militauit. salue, fluuiorum 
 splendidissime, qui ex maiore parte sordes Italiae deluisti, 
 mundi faecem suscipiens sine dispendio puritatis. ecce ille 
 tectus armatis campus enituit humanorum ossuum candore 
 nobilissimus: habemus, quotiens uetusti doloris urguemur memoria 
 quod tueri. scenam pulcherrimam seruet terra. sublimes 
 tamdiu maneat quod passi sunt, quamdiu deleat obliuio quod 
 fecerunt.s o utinam uoracibus abripere aliquid bestiis non liceret 
 perit desiderabili spectaculo quod adquisiuerint furta 
 beluarum.

Illic uellem ut aetatis inmemor, Roma, conmeares. si uenires 
 lapsantibus tremebunda uestigiis, aeuum gaudia conmutarent. 
 quid semper delubris inmersa concluderis? hic actum est, ut 
 plures habeas consules, quam ante uideris candidatos. agnosce 
 clementiam domini tui: saporem te uoluit haurire triumphorum, 
 quam dubia elegit nescire certaminum.

Ecce iterum ad deditionem sibi cognitam hostium leto 
 debita pars cucurrit, et cum excessissent occumbentes numerum, 
 ad seruitium tamen armis instructa radiantibus agmina conuenerunt. 
 flexus est animus tuus pronus semper ad ueniam: 
 credidisti quod fidem adsuescerent magisterio necessitatis, quam

 
 
 
 numquam exhibuerant studio conciliante principibus. seruauit 
 te, regum praecipue, quod abiecisti sacramenti confidentia 
 cautionem. pependimus anxii, ne mererentur quos de hostibus 
 tuis receperas non perire. gratias tibi, mundi arbiter deus, 
 qui conscientias ueterno errore possessas ad ultores gladios 
 inpulisti. puderet me recensere lenitatem originariam, nisi 
 eam uiderem tuis laudibus obsequentem. quid dissimulo gesta 
 persequi? libuit eos rursus tendenti inermem dexteram Odouacri 
 regna polliceri. innotuit ilico rebus in luce deprehensis 
 hostilium error animorum. aduocasti prouidentiam actuum 
 tuorum comitem, et ne inpunita esset libido discurrentium, 
 ultionis uexilla concutiens fecisti consiliorum participem in 
 secretis populum iam probatum. neminem aduersarium agnouisse 
 contigit, quod tecum pars mundi potior disponebat. mandata 
 est per regiones disiunctissimas nex uotiua. quis haec 
 praeter supernam uoluntatem praestitit, ut unius ictu temporis 
 effunderetur Romani nominis clades longa temporum inprobitate 
 collecta? hic quo me uertam nescio. grates referam, qui 
 suscepi officium laudatoris, an arreptum praeconiorum tuorum 
 iter ingrediar? consumpta res est prospero fatalique bello: 
 succisa est Odouacris praesumptio, postquam eum contigit de 
 fallacia non iuuari. quid Herulorum agmina fusa conmemorem ? 
 qui ideo aduersus te deducti sunt, ut hic agnoscerent etiam

 

 
 
 
 in propriis sedibus quem timerent: egit causas longae quietis 
 tuae furor alienus. taceo ubi tibi iniuncta est pax diuturna, 
 Burgundio, quando sic foederibus obsecutus es, ut deputetur 
 quod uiuis feriatus constantiae, non pauori illud quoque 
 quis patiatur notitiae perite, quod bono felicitatis tuae concurrentia 
 inter se uidimus tela perfidorum et inimicas acies 
 te occupatum in aliis pia congressione cecidisse? quotiens tibi 
 uicit qui contra te sumpserat uota pugnandi? dicat Fridericus, 
 qui postquam fidem laesit, hostes tuos interitu comitatus est, 
 contra illos arma concutiens, quibus fuerat errore sociatus, 
 quando nata eat inter sceleratos de hoc quod intellegebant se 
 unum uelle discordia. adsit diuinitas et beneficia sua in aeuum 
 producat, qua disponente uotiua inter reos euenere litigia. nam 
 Fridericus, postquam tibi de aduersariis tuis peregit triumphum, 
 de se praebuit..

Trahit me ad aliam partem uenerabilium pars magna meritorum. 
 uideo insperatum decorem urbium cineribus euenisse 
 et sub ciuilitatis plenitudine palatina ubique tecta rutilare. 
 uideo ante perfecta aedificia, quam me contigisset (scire) disposita. 
 illa ipsa mater ciuitatum Roma iuuenescit marcida 
 senectutis membra resecando. date ueniam, Lupercalis genii 
 sacra rudimenta: plus est occasum debellare quam dedisse 
 principia. huc accedit, quod coronam curiae innumero flore 
 uelasti. nullum de honoribus tetigit desperatio, quem iuuerunt

 
 
 
 deprecantem bona conscientiae: nescit de effectu petitionis 
 dubitare qui splendidis inops meritis non rogauit. aut boni 
 sumus proposito nostro ant tuo informamur exemplo. creuerunt 
 reipublicae opes cum priuatorum profectibus: nusquam in aula 
 tua ambitus et opum ubique diffusio est: nemo indonatus 
 abscedit et nullus incommoda proscriptionis ingemescit. legationibus 
 tuis inest uigor inmortalis: mandatorum ordinem 
 digeris, priusquam legatos aspicias, nec replicationibus tuis 
 reperiuntur contraria nec obiectionibus facilis occurrit resolutio. 
 excubat pro annis opinio principalis: otia nostra magni regis 
 sollicitudo custodit, nec tamen desistis castella propagare curas 
 tuas in longum producens. nec uiri fortis in te deest securitas 
 nec cautela metuentis. o geminam in uno principe uirtutum 
 plenitudinem, quae deum resignat auctorem, quia non habet 
 inter homines a quo uideatur sumpsisse quod exhibet.

Sed ecce rursus post quietem solidam ad acies uerba reuocamus: 
 iterum ad se tuba uocat eloquium Sirmiensium ciuitas 
 olim limes Italiae fuit, in qua seniores domini excubabant, 
 ne coaceruata illinc finitimarum uulnera gentium in Romanum 
 corpus excurrerent. haec postea per regentium neglectum in 
 Gepidarum iura concessit, unde cotidiana insultatio et inconposita 
 legationum frequentia mittebatur. urebant animum 
 principis dolosi blandimenta conmenti et circa alios Gepidas, 
 quorum ductor est Gunderith, intempestiua Traserici familiaritas. 
 credebas in tua iniuria perire, quia diu licebat Italiae

 
 
 
 possessionem te dominante retineri, nec sufficiebat consolatio, 
 quod eam tu non perdideras, cum inmensus esset dolor, cur 
 illam retentator non inter dominationis tuae exordia reddidisset. 
 minui aestimas quod non crescit imperium. postquam tamen 
 liquido Traserici patuere conmenta, Gothorum nobilissimos 
 Pitzia, Herduic et pubem nullis adhuc dedicatam proeliis 
 destinasti, ut, si oblatis pactionibus adquiesceret, semel inuaso 
 locorum potiretur arbitrio. sed usus inconstantis felicitati tuae 
 obsecutus est: fugit sponte aliena et sine inpulsu exercitus 
 tui deseruit quod debebat. continuo Pitzia, qui et de te euentus 
 utiles sumpserat et consiliorum momenta. librabat, non adquisitam 
 esse terram credidit sed refusam, nec rapinis ut 
 lucratiua populatus est, sed dispensationibus seruauit ut propria. 
 quibus ibi ordinationem moderantibus per foederati 
 Mundonis adtrectationem Graecia est professa discordiam, 
 secum Bulgares suos in tutela deducendo, quibus inter Martios 
 conflictus castelli uice usa minitatur. tunc Mundo credens ad 
 praesidium sufficere, si cohortes tuae quid pateretur agnoscerent, 
 pernicibus nuntiis periculi sui fidem conmisit, qui ante 
 defensores inire pro partibus suis conspexit certamina, quam 
 moliri didicisset. ut tamen eminus Pitzia indomitam Bulgarum 
 iuuentutem speculatus est, ardentes adulescentium impetus 
 potioribus uerborum armauit incendiis: "meministis, socii, cuius 
 ad haec loca conmeastis imperio: nemo absentes credat regis

 
 
 
 nostri oculos, pro cuius fama dimicandum eat: si caelum 
 lancearum imber obtexeret, qui fortius telum. iaceret non 
 lateret. ferro pectora inmergite, ut ueniat de horrore uitae 
 spes manifesta uictoriae. credo regii testem roboris iam defunctum 
 nec superesse qui illis quem habeamus dominum consueuerat 
 indicare. aut forte gentem nostram dedignantur 
 aestimare de principe P intellegant ab eo fluxisse quod gerimus, 
 nec liceat illis quod rector noster transmisit ad originem uni 
 tantum debere personae". haec eloquia lituis conmutauit: continuo 
 ut adsolet ater nimbus tectis crepitantibus procellarum 
 mugire discursu, sic se praecipitem plebs Martis inmiscuit. 
 incerta diu conflictus lance titubauit, dum par ex utroque 
 latere pugnandi surrexisset asperitas. concurrebant duae nationes, 
 quibus numquam inter gladios fuga subuenerat: miratae 
 sunt mutuo sui similes inueniri et in humano genere uel 
 Gothos resistentem uidere uel Bulgares. interea dum anceps 
 esset fortuna certaminis et pennatae mortes sibi aethera uindicarent, 
 superauit nostri memoria principis, dum agerent, ut 
 singulorum apud eum merita campus adsereret. uersa est in 
 fugam natio punita grauius, quod euasit: tellus excita tremuit 
 concussione cornipedum: cum ingenti lamentatione properabant, 
 postquam uiderunt non esse se dubios de salute. caeli arbiter 
 deus, munera conlata multiplica. illi numquam dubii de 
 triumphis, illi quos suspexit uniuersitas perditis bellorum signis 
 et perculsi incolumitate discedunt, terque et quater beatos esse

 

 
 
 
 clamitantes quos oppetere contigisset. quid strages militum 
 reuoluam et Sabiniani ducis abitionem turpissimam, cum a 
 ratione diuidatur retexere exterminatis patrociniis quid euenerit 
 indefenso? tunc ne diuidatur celebrandus saeculis Pitzia non 
 tam militasse gloriae quam cupiditati, liquit feris aut auibus 
 campi laborem, cum ieiunum militem opulentis detrahere 
 cadaueribus nihil iuberet. sed haec quibus linguis sufficienter 
 explicanda sunt? qua poterunt facundiae dote reserari? diu 
 tu uicisti in uniuersis congressibus tuis, nunc incipiens in 
 obsequio habere uictores. interea ad limitem suum Romana 
 regna remearunt: dictas more ueterum praecepta Sirmiensibus: 
 de suis per uicinitatem tuam dubitant qui hactenus nostra 
 tenuerunt. quid castigatas Vandalorum uentis parentibus eloquar 
 depraedationes, quibus pro annua pensione satis est amicitia 
 tua? euagari ultra possibilitatem nesciunt duce sapientia: 
 adfines esse meruerunt, quia oboedire non abnuunt.

\' Haec de gestorum tuorum cumulis maior uoto quam eloquentia 
 strictim digesta replicaui, melioribus intacta derelinquens. 
 uidero quis me uincat facundia: nemo circa te 
 transcendere ualebit affectu. habes hanc deo inspirante 
 mansuetudinem, ut te plus credas posse diligentia quam timore. 
 excellentia bona sunt gloriae tuae inserta monumentis, ut, cum 
 te reges metuant, ament famuli: nam quaecumque tibi metitis

 
 
 
 subiectorum uiribus dari imperas, credis posse denegari. o 
 regem omni tranquillitate conpositum, qui deuotioni nostrae 
 imputat quod. inpendimus seruituti !

Quid quod a te Alamanniae generalitas intra Italiae terminos 
 sine detrimento Romanae possessionis inclusa est, cui 
 euenit habere regem, postquam meruit perdidisse? facta est 
 Latiaris custos imperii semper nostrorum populatione grassata, 
 cui feliciter cessit fugisse patriam suam: nam sic adepta est 
 soli nostri opulentiam. adquisistis quae nouerit ligonibus tellus 
 adquiescere. quamuis non contigerit damna nescire, sub te 
 uidimus euentus optimos de aduersitate generari et fieri secundorum 
 matrem occasionem periculi. uluis liberata gratulatur 
 terram incolens, quae hactenus dehiscentibus domiciliis 
 solidioris schoeni emergebat beneficio.

Par fuit etiam, ut eloquentiam laudis praemiis incitares, 
 ne adoreas tuas silentio perderemus. nullarum artium cessat 
 industria: sollers ubicumque latet inquiritur : magistratum, 
 etiam si longe deguerit, exiget qui meretur: numquam absconditur 
 quem prodiderit innocentia, dum, subtilis arbiter, 
 non placaris uoce sed actibus. parentum nostrorum qui occubuerunt 
 apud te bene acta seruantur: cuius mansuetudini tuae 
 fides innotuerit, hereditatis iure quod auctori debueris soboli

 
 
 
 mox refundes. habemus de maiorum obsequiis fructum, et 
 tamen de excessibus supplicia non timemus. finitur indignatio 
 moderata cum homine, cum propter retributionem quaerat tua 
 pietas successorem.

Restant adhuc multa quae dicerem, sed inter plures actuum 
 tuorum praecones conuenit inlibatum aliquid reseruari. debent 
 tibi ueneranda studia quod locuntur. amauerunt praecessores 
 tui inscitiam, quia numquam laudanda gesserunt sordebat 
 inter aratra facundissimus et quod peritia dederat uis negabat: 
 muto maerebant actore tribunalia nec ulla concedebatur palma 
 dicenti. in casum negotiorum nutabat euentus, quando litteris 
 genius non dabatur: unus ubique ingenia maeror oppresserat, 
 quia adterebant otia eloquentium facultates: pompam seniorum 
 edax neglegentia possidebat nec accendebatur tiro aemulatione 
 sectanda. uide diuitias saeculi tui: tunc uix fora habuere perfectos, 
 nunc ecclesia dirigit laudatorem.

Eat nunc et. coturnatis relationibus Alexandrum iactet antiquitas, 
 cui famae opulentiam peperit dos loquentum, ut per 
 adiutricem facundiam uideatur crescere rebus mendica laudatio. 
 regis nostri merita solacium non postulant adserentis: 
 minora sunt eius ueris actibus, quamuis aucta sint ueterum 
 gesta mendaciis. simulastis, poetae, grandia, sed fateri uos 
 conuenit praesentem dominum gessisse potiora. Pellaeus ductor

 
 
 
 praeconiorum suorum summam Choerili uoluit constare beneficio, 
 ne fallendi uotum multitudo deprehenderet et fieret testis 
 inpudentiae qui adsciscebatur in adstipulatione uictoriae. nihil 
 detraho senioribus, quos praecipuos habuisset antiquitas, nisi 
 Romani nominis erectio te dedisset. illum uerae religionis 
 ignarum obtinuit erroris mater inscitia: te summi dei cultorem 
 ab ipso lucis limine instructio uitalis instituit. numquam 
 applicas laboribus tuis quod euentus dexter obtulerit: 
 scis in te curam, penes deum perfectionis esse substantiam: 
 agis ut prospera merearis adipisci, sed potitus uniuersa adscribis 
 auctori: exhibes robore uigilantia prosperitate principem, 
 mansuetudine sacerdotem. quid frustra maiores nostri diuos et 
 pontifices uocarunt quibus sceptra conlata sunt? singulare est 
 actibus implere sanctissimum et ueneranda nomina non habere. 
 rex meus sit iure Alamannicus, dicatur alienus: ut diuus 
 uitam agat ex fructu conscientiae nec requirat pomposae uocabula 
 nuda iactantiae, in cuius moribus ueritati militant blandimenta 
 maiorum.

Vellem, fateor, ad orationis terminum uictus gestorum tuorum 
 enormitate descendere et nouellas adoreas hebetatus priscorum 
 luce transire. quemadmodum, si aetherii axis in numerum 
 redigere ornamenta uoluissem et trionum fulgore conprehenso 
 caeli decorem inpotenti lingua describerem, cederet diuino 
 splendori mortalis obscuritas, iubaris lampadi non sufficeret

 
 
 
 humilium scintilla sermonum: haec me condicio resignat inparem, 
 quae testata est obsequentem.

Nam illud quo ore celebrandum est, quod Getici instrumenta 
 roboris, dum prouides ne interpellentur otia nostra, 
 custodis et pubem indomitam sub oculis tuis inter bona tranquillitatis 
 facis bella proludere P adhuc manent in soliditate 
 uirium uictricia agmina et alia iam creuerunt: durantur lacerti 
 missilibus et inplent actionem fortium, dum iocantur: agitur uice 
 spectaculi quod sequenti tempore poterit satis esse uirtuti. dum 
 amentis puerilibus hastilia lenta torquentur, dum arcus cotidianae 
 capitum neces longius dirigunt, urbis omne pomerium simulacro 
 congressionis adteritur: agit figura certaminum, ne cum 
 periculo uera nascantur. ad haec quis credat unum pectus 
 posse sufficere, ut per procinctus indomitos uincat in proeliis 
 et agat consilio, ne dimicandi causa contingat? Rutilium et 
 Manlium conperimus gladiatorium conflictum magistrante populis 
 prouidentia contulisse, ut inter thea.trales caueas plebs 
 diuturna pace possessa quid in acie gereretur agnosceret. sed 
 tunc feriatis manibus frustra sociae mortes ingerebantur 
 aspectui. numquam bona sunt quae a crudelitate ueniunt instituta: 
 ut armarentur contra inimicos animi, prius uidere 
 exitia suorum. interea illa congressio, quod docuit exitus, non 
 tam peperit incrementa robori quam pauori: inter secundas 
 res didicit inbellium animus quid timeret. uide adinuentionum

 
 
 
 . diuersitates pleno calle distantes: illis uera cruoris, effusio 
 animos a dimicatione submouit, hic adulescentium uigor de 
 imagine mentitae concertationis incanduit, quos praecox aetas 
 tot mortes aduersariorum. repositas docuit habere quot spicula, 
 non per exoticos discursus adsueti pharetrarum dispendia neglegenter 
 effundere nec in auras exitia manifesta torquere, tot 
 exacturi animas, quot tela uibrauerint.

Sed inter proeliares forte successus, quibus omnes instruis 
 et concilias omina secunda uincendi, ciuilitatis dulcedini nil 
 reseruas. quis credat heroas tuos peregrinam non respuere, 
 dum sint tranquilla, formidinem ? nam indomita inter acies 
 ingenia lex coercet: summittunt praeceptis colla post laureas 
 et calcatis hostium cuneis quibus arma cesserint decreta. dominantur. 
 solus es meritis et natura conpositus, cuius magnanimi 
 iussa sectentur. origo te quidem dedit dominum, sed 
 uirtus adseruit sceptra tibi conciliauit splendor generis, cuius 
 si deessent insignia, eligi te in principem mens fecisset.

Sed nec formae tuae decus inter postrema numerandum est, 
 quando regii uultus purpura ostrum dignitatis inradiat. exhibete, 
 Seres, indumenta, pretioso murice quae fucatis et non 
 uno aeno bibentia nobilitatem tegmina prorogate: discoloribus 
 gemmis sertum texatur et quem uehementior uipera custodit 
 lapis adueniat quaecumque ornamenta mundo obsequente 
 transmissa fuerint, decorata uenerandi genio corporis plus lucebunt. 
 statura est quae resignet prolixitate regnantem: nix

 
 
 
 genarum habet concordiam cum rubore: uernant lumina serenitate 
 continua: dignae manus quae exitia rebellibus tribuant, 
 honorum uota subiectis. nullus intempestiue positum iactet, 
 quia, quod agunt in aliis dominis diademata, hoc in rege meo 
 operata est deo fabricante natura. illos faciunt tot diuitiarum 
 adiumenta conspicuos, sed hunc edidit simplex et indemutabilis 
 figura meliorem. quid cultu laborent qui cupiunt peregrinam 
 obtinere pulcritudinem ? Italiae rector in amicitiam colligit 
 duo diuersissima, ut sit in ira sine conparatione fulmineus, in 
 laetitia sine nube formosus. feriato ore legatis gentium aut 
 pacem blanda promittit effigies aut bella terribilis. tantis constas 
 insignibus, quanta facerent uiritim distributa perfectos. 
 sed utinam aurei bona saeculi purpuratum ex te germen amplificet! 
 utinam heres regni in tuis sinibus ludat! ut haec, 
 quae tibi offerimus uerborum libamina, sacer paruulus a nobis 
 exigat similium adtestatione gaudiorum ! ecce satisfaciens debito 
 et obsecutus officio orationem meam oratione conclusi.

 .