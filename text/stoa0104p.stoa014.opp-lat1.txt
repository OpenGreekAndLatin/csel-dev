PRAEFATIO. 
 
 Duodecim abusiua sunt saeculi. hoc est: sapiens sine operibus, 
 senex sine religione, adulescens sine oboedientia, diues sine eleemosyna, 
 femina sine pudicitia, dominus sine uirtute, christianus contentiosus, 
 pauper superbus, rex iniquus, episcopus neglegens, plebs 
 sine disciplina, populus sine lege. sic suffocatur iustitia: haec sunt 
 duodecim abusina saeculi per quae saeculi rota, si in illo fuerint, decipitur 
 et ad tartari tenebras nullo impediente iustitiae suffragio per 
 iustum Dei iudicium rotatur.

SAPIENS SINE OPERIBVS. 
 
 Primo sine bonis operibus sapiens et praedicator si fuerit, qui quod 
 sermone docet, actibus explere neglegit. auditores enim doctrinae 
 dicta contemnunt, cum praedicatoris opera a praedicationis uerbis 
 discrepare conspiciunt: numquam enim fit efficax praedicantis auctoritas, 
 nisi eam effectu operis cordi adfixerit audientis, praesertim cum 
 et ipse doctor, si in uitiorum amorem delapsus fuerit, alterius doctoris 
 medicamentum suis uulneribus adhibere paruipendat. unde et ipse 
 Dominus in euangelio de doctrina pariter et bono opere discipulos

 
 
 
 instruere uolens qualem in his cautelam haberent ammonebat dicens: 
 si sal euanuerit, in quo salietur? hoc est, si doctor errauerit, 
 a quo iterum doctore emendabitur? et si lumen quod in 
 te est tenebrae sunt; ipsae tenebrae quantae erunt? 
 si namque oculus a uidendi officio desiuerit, quis a manu aut pede uel 
 reliquo corpore illud ministerium exiget? quapropter doctores cogitent 
 ne ampliori uindictae subiaceant, si plurimorum perditionis occasionem 
 abundantius praestent. nam et Salomon dum multae sapientiae transgressionem 
 incurrit, totius Israeliticae plebis regni dispersionem solo 
 suo merito praestitit. quibus ergo committuntur multa, maiora perdunt, 
 si non recte dispensauerint rectoris sui munera, quae perceperunt. 
 cui enim plus committitur, plus ab eo exigitur. et seruus 
 qui domini sui uoluntatem intellegens non facit, 
 acrioribus et grauioribus flagris uindictae uapulabit.

SENEX SINE RELIGIONE. 
 
 Secundus abusionis gradus est, si sine religione senex esse inueniatur, 
 cui cum membra exterioris hominis ueterescunt, uires animi id 
 est interioris hominis membra incrementa roboris non capiunt. plus 
 enim omnibus religioni operam dare senibus conuenit quos praesentis 
 saeculi florida aetas transacta deserit. sicut namque in lignis ipsa reproba 
 arbor\'conparet quae post flores fructus optimos cultori suo non 
 exhibet, sic et in hominibus ipse reprobus est quem flos iuuentutis 
 deserit et tamen in sui corporis senectute bonorum operum maturos 
 fructus proferre paruipendit. quid enim stolidius fieri potest, si mens

 

 
 
 
 ad perfectionem festinare non contendat, quando totius corporis habitus 
 senectute confectus ad interitum properat? dum oculi caliginant, 
 auris grauiter audit, capilli fluunt, facies in palore mutatur, dentes 
 lassi numero minuuntur, cutis arescit, flatus non suauiter olet, pectus 
 suffocatur, tussis cachinnat, genua trepidant, talos et pedes tumor 
 inflat : homo interior qui non senescit his omnibus adgrauatur. et haec 
 omnia ruituram iam iamque domum corporis cito praenuntiant. quid 
 ergo superest, nisi at, dum huius uitae defectus adpropiat, nihil aliud 
 cogitare quam quomodo futurae aditus prospere conprehendatur quisque 
 senex appetat ? iuuenibus enim incertus huius uitae terminus instat, 
 senibus uero cunctis maturior ex hac luce recessus [breuiter concordat]. 
 cauendae sunt ergo homini duae particulae, quae in illius carne non 
 ueterescunt et totum hominem ad peccandum pertrahunt, cor uidelicet 
 et lingua: quia cor nonas semper cogitationes machinari non desinit, 
 lingua inpigre loquitur quodcumque cor machinari senserit. caueat 
 ergo senilis aetas, ne istae iuuenescentes particulae totam sibi harmoniam 
 decipiant et per res ineptas reliqui corporis grauitatem inludant. 
 unicuique namque considerandum est quid aetate eminenti iam 
 dignum est, ut hoc agat quod nec uitam nec aetatem nec ministerium 
 uile reddat..

ADVLESCENS SINE OBOEDIENTIA. 
 
 Tertius deinde gradus est adulescens sine oboedientia, quo mundus 
 a recto rationis ordine deprauatur. qualiter namque in senectute

 
 
 
 ministrari sibi ille sperabit, qui in adulescentia senioribus oboedientiam 
 exhibere contemnit? unde et in prouerbio apud ueteres habetur, quod 
 seruiri nequeat qui prius alicui seruitutem praebere denegat. propter 
 quod et Dominus Iesus in temporibus suae carnis, dum adhuc ad legitimam 
 aetatem doctoris non peruenit, oboedienter ministrationem 
 parentibus suis exhibuit. sicut ergo in senibus sobrietas et morum per 
 fectio requiritur, ita in adulescentibus obsequium et subiectio et oboedientia 
 rite debetur. quapropter et in mandatis legis primum in his 
 quae ad homines pertinent patris et matris honor imperatur, quia 
 quamuis carnalis pater non superuixerit aut indignus fuerit, alicui 
 tamen patri digno et uiuenti paternus honor usque ad dignam aetatem 
 a filiis praebendus esse ostenditur. quattuor etenim modis per scripturas 
 diuinas patres uocantur, hoc est natura gente admonitione aetate. 
 de patre namque naturali Iacob ad Laban loquitur : nisi timor 
 patris mei Isaac adfuisset, tulisses omnia quae mea 
 sunt. gente uero pater dicitur, quando Dominus ad Moysen de rubo 
 loquebatur, ego sum, inquiens, Deus patrum tuorum, Deus 
 Abraham, Deus Isaac, Deus Iacob. aetate autem pariter et admonitione 
 pater dicitur, cum Moyses in cantico Deuteronomii loquitur: 
 interroga patrem , tuum, et adnuntiabit tibi [maiores 
 tuos, et dicent tibi]. quod si ergo naturalis pater superstes non 
 fuerit aut indignus fuerit, admonenti tamen aut seniori ab adulescentibus 
 oboedientia praebenda erit. quomodo enim honoratus in senectute

 

 
 
 
 apparebit, qui disciplinae laborem in adulescentia non sustinuerit? 
 quodcumque etenim homo laborauerit, hoc et metet. omnia namque 
 disciplina in praesenti non uidetur esse gaudii 
 sedmaeroris: postea autem fructum pacatissimum exercitatio 
 per eam reddit iustitiae. sicut ergo fructus non inuenitur 
 in arbore in qua pampinus aut flos prius non apparuerit, sic et 
 in senectute honorem legitimum consequi non poterit qui in adulescentia 
 disciplinae alicuius exercitationibus non laborauerit. disciplina 
 igitur absque oboedientia qualiter fieri potest? adulescens ergo sine 
 oboedientia adulescens sine disciplina est: quoniam et ipsa oboedientia 
 quae omnium disciplinarum mater est magna exercitatione indiget, ut 
 sui normam studii Christo Domino exhibeat qui oboediens patri usque 
 ad mortem crucis ignominiam libenter sustinuit.

DIVES SINE ELEEMOSVNA. 
 
 Quartus abusionis gradus est diues sine eleemosyna, qui superflua 
 usus sui quae custodienda in posterum recondit indigentibus et nihil 
 habentibus non distribuit: per quod efficitur, ut dum in terra quaesita 
 diligenti cura custodit, caelestis patriae perennem thesaurum 
 amittat. ad quem thesaurum Dominus Iesus adulescentem diuitem qui 
 eum de perfectione interrogauerat ita respondens inuitauit: si si 
 perfectus esse, uade uende omnia quae habes et da pauperibus, 
 et ueni sequere me, et habebis thesaurum 
 caelo. quem thesaurum nullus umquam. hominum habere potest, nisi 
 qui pauperibus solacia praestat aut per semet ipsum pauper est. non

 

 
 
 
 ergo dormiat in thesauris tuis, quod pauperi prodesse potest. nam 
 dines quae congregauerit, his frui solus nequaquam poterit [quia unius 
 hominis natura multis rebus non succurrit]. quid ergo stultius est quam 
 propter unius hominis uictum et uestitum totam regni caelestis 
 perennem iocunditatem perdere et aeternos inferni cruciatus absque 
 consolationis praestolatione subire ? quod ergo aliquando per necessitatem 
 amittendum est pro aeterna remuneratione sponte distribuendum 
 est. omnia enim quae uidentur temporalia 
 sunt: quae autem non uidentur aeterna. quamdiu namque 
 temporales sumus temporalibus temporalia deseruiunt et cum 
 hinc transierimus, aeternis aeterna solacia praestabuntur. idcirco 
 diligere non debemus ea quae non semper habebimus, praesertim 
 cum expertem rationis auarum diuitem thesauri sui et agri et 
 omnia quae habet ostendant, qui toto cordis intuitu illa diligit quae 
 se numquam diligunt. si enim aurum et argentum agros et uestimenta 
 cibos et metalla et bruta animalia quis dilexerit, haec omnia uicem 
 sibi amoris rependere non posse ipsa rerum natura ostendit. quid a 
 ratione longius est quam diligere quod te redamare non ualet, et neglegere 
 illum qui tuae dictioni cum dilectione omnia praebet? propter 
 hoc igitur non diligi mundus sed diligi proximus a Deo praecipitur, 
 quia proximus uicem sui amoris potest rependere, quod mundus

 

 
 
 
 minime posse non dubitatur. sic etenim inimicum esse diligendum Dominus 
 imperat, ut illa dilectio amicum illum ex inimico efficiat. quisque 
 ergo dines cupidus si uult aeternas habere diuitias, distribuendo 
 egenis perdat interim non mansuras. si enim quod diligit non uendit, 
 nemo emere poterit quod cupit. auari namque ideo in iudicio a rectissimo 
 iudice nuncupantur maledicti, quia qui praeteribant eorum habitacula 
 non dicebant: benedictio Domini super uos, benediximus 
 uobis in nomine Domini. infelices ergo sunt auari 
 diuites qui propter res transitorias in aeternam damnationem dilabuntur, 
 et e contrario beati sunt misericordes, quoniam ipsi 
 misericordiam consequentur. felix est misericors, dum in hac 
 uirtute non substantiam sed affectum Deus requirit.

FEMINA SINE PVDICITIA. 
 
 Quintus abusionis gradus est femina sine pudicitia. sicut enim omnes 
 mores bonos procurat et custodit in uiris prudentia, sic in feminis 
 cunctos honestos actus nutrit et fouet et habet pudicitia. pudicitia 
 namque castitatem custodit, auaritiam refrenat, lites deuitat, iras 
 mitigat, libidinem occupat, cupiditatem temperat, lasciuiam 
 castigat, ebrietatem canet, uerba non multiplicat, gulae concupiscentias 
 propurgat, furtum omnino damnat. quid plura ? 
 omnia uitia restringit et omnes uirtutes et quicquid coram Deo et 
 hominibus bonis laudabile est nutrit. inpudica uita nec laudem ab 
 hominibus in praesenti saeculo nec remunerationem a Deo expectat in

 

 
 
 
 futuro: pudica uero uita famam bonam inter homines possidet, de 
 ope futurae beatitudinis gaudet. praesentibus semet ipsam imitabilem 
 facit , posteris memoriam amabilem relinquit. bonis semper moribus 
 delectatur et consentit et adsiduis scripturarum meditationibus et 
 eloquiis animam uegetat. bonorum praecedentium exempla custodit 
 et inseparabilia perfectis contubernia nectit. duobus ergo modis 
 constat uerae pudicitiae exercitatio, id est corporis habitu et 
 superficie et animi affectu interno. per exteriorem iuxta apostolum 
 coram hominibus exempla, per interiorem modum coram 
 Deo prouidemus opera bona. pudicitia namque est corporis alienas 
 res non appetere, omnem. inmunditiam deuitare, ante horam 
 congruam non gustare uelle, risum non excitare, uerba uana et falsa 
 non loqui, habitum per omnia ordinatum propositoque conuenientem 
 tam capillorum quam uestium sicut decet habere, cum indignis contubernia 
 non inire, supercilioso intuitu neminem aspicere, uagari oculos 
 non permittere, pompatico et inlecebroso gressu non incedere., nullo 
 inferior in incepto bono opere apparere, nulli contumeliam aut ruborem 
 incutere , neminem blasphemare, senes non inridere, [bonis non 
 inuidere] meliori non controuersari, de his quae ignoras non tractare, 
 etiam quae scis non omnia proferre. haec cum proximis amabilem hominem 
 reddunt, et Deo acceptabilem faciunt. pudicitia uero animae est, 
 plus propter Dei oculos quam hominis omnia bona facere, appetitiones 
 turpium cogitationum compescere, omnes meliores esse se aestimare, 
 nemini inuidere, de semet ipso nihil confidere, Dei semper auxilio res 
 omnes committere, ante Dei oculos semet ipsum constituere, haeretica

 
 
 
 prauitate sensum non maculare, catholicis per omnia consentire, Deo 
 soli adhaerere, castitatem internae mentis Domino Iesu Christo offerre, 
 omnia coepta bona opera mortis tantum termino finire, praesentes tribulationes 
 animi fortidudine paruipendere, in terra praeter proximos nihil 
 amare, cuncti amoris.in caelo thesaurum constituere et pro omni bono 
 actu mercedem in caelestibus a Deo sperare. pudicitia ornamentum 
 nobilium est, exaltatio humilium, nobilitas ignobilium, pulcritudo 
 uilium, prosperitas laborantium, solamen maerentium, augmentum 
 omnis pulcritudinis, decus religionis, defensio criminum, multiplicatio 
 meritorum, creatoris omnium Dei amicitia.

DOMTNVS SINE VIRTVTE. 
 
 Sextus abusionis gradus est dominus sine uirtute, quia nihil proficit 
 dominandi habere potestatem, si dominus ipse non habeat et 
 uirtutis rigorem. sed hic uirtutis rigor non tam exercitus fortitudine, 
 quae et ipsa saecularibus dominis necessaria est, indiget quam animi 
 interiorem fortitudinem per bonos mores exercere debet. saepe enim dominandi 
 uirtus per animi neglegentiam perditur, sicut in Heli sacerdote 
 factum fuisse comprobatur. qui dum per seueritatem iudicii peccantes 
 filios non coercuit, eorum uindictae Dominus uelut consentienti non 
 pepercit. tria ergo necessaria eos qui dominantur habere oportet, terrorem 
 scilicet et ordinationem et amorem. nisi enim ametur dominus 
 et metuatur, ordinatio illius constare minime poterit. per beneficia ergo 
 et affabilitatem procuret ut diligatur, et per iustas uindictas non

 
 
 
 propriae iniuriae, sed legis Dei studeat ut metuatur. propterea quoque 
 dum multi pendent in eo, ipse Deo adhaerere debet qui illum in ducatum 
 constituit, qui ad portanda multorum onera ipsum ueluti fortiorem 
 solidauit. paxillus enim nisi bene fixus firmiter alicui fortiori adhaereat, 
 omne quod in eo pendet cito labitur et ipse solutus a rigore 
 suae firmitatis cum oneribus ad terram delabitur: sic et princeps nisi 
 suo conditori pertinaciter adhaeserit, et ipse et omnis qui ei consentit 
 cito deperit. quidam namque per dominandi officium solidius Deo adpropinquant, 
 quidam inposito sibi dignitatis honore deteriores fiunt. 
 Moyses enim accepto ducatu familiarius Dei locutionibus utebatur: 
 Saul uero filius Cis postquam sceptra regni suscepit, per inoboedientiae 
 superbiam Deum offendit. rex Salomon postquam patris sui Dauid 
 sedem optinuit, Deus illum ultra omnes mortales uelut ad innumerosi 
 populi gubernationem sapientiae munere donauit: e contrario uero Hieroboam 
 seruus Salomonis, postquam regni domus Dauid partem accepit, 
 ad idolorum cultum decem tribus Israel quae erant in parte Samariae 
 adtraxit. per quae exempla euidenter ostenditur quosdam in sublimiori 
 statu ad maiorem perfectionem crescere, quosdam uero per supercilium 
 dominationis ad deteriora defluere. per quod utrumque intellegitur eos 
 qui ad meliora conscendunt per uirtutem animi et Dei auxilium posse 
 id facere et eos qui ad deteriora deuertunt per mentis inbecillitatem 
 pariter et neglegentiam errare. unde dominus absque uirtute fieri non 
 debet, quam uirtutem sine Dei auxilio nullatenus habet. qui etenim 
 multa tuetur, si non habet fortitudinem, non ualet id agere, quoniam

 

 

 
 
 
 magna magnis infestationibus et aduersitatibus solent laborare. omnis 
 igitur qui praeest hoc primitus animi tota intentione procuret, ut per 
 omnia de Domini adiutorio omnino non dubitet. si namque coeperit in 
 actibus suis auxiliatorem habere dominum dominorum, nullus hominum 
 contemptui habere poterit eius dominatum. non est enim 
 potestas nisi a Deo. ipse eleuat de stercore egenum et sedere 
 facit cum principibus populi sui, deponit potentes de sede et exaltat 
 humiles, ut subditus fiat omnia mundus Deo et egeat gloria Dei.

CHRISTIANVS CONTENTIOSVS. 
 
 Septimus abusionis gradus est Christianus contentiosus, qui cum 
 participationem nominis Christi per fidem et baptismum suscepit, 
 contra Christi dicta et propositum mundi caduca delectamenta diligit. 
 omne enim quod contenditur aut propter propriam eius rei dilectionem 
 de qua agitur aut propter alterius amorem quae sub odiosa 
 specie latet appetitur. quemadmodum uerbi gratia bellum animoso 
 conpugnantium conflictu cum odiosa res sit, propter amorem 
 uictoriae et libertatis peragitur, et multae aliae dilectae species 
 sub odioso labore uel formidine satis contentiose expetuntur. 
 unde patenter intellegitur nihil contendi, nisi propter dilectionem 
 subsequentem scilicet amabilem remunerationem. qui igitur 
 mundum praesentem ex quacumque causa contendit, perspicue 
 ostenditur mundum diligere, quod per Iohannem spiritus sancti

 

 
 
 
 sermones interdicunt, quibus ait: nolite diligere mundum, 
 neque ea quae in mundo sunt? mundi enim amor et Dei pariter 
 in uno corde cohabitare non possunt, quemadmodum oculi caelum 
 pariter et terram nequaquam conspiciunt. sed requirendum est, 
 si uere in mundo aliquid sit quod amari debeat et quis sit ille mundus 
 quem diligi diuina eloquia uetant. terra ergo cum nascentibus ex 
 ea et metallis et animantibus et pulcritudine uestium et oblectationibus 
 ciborum et his quae ad haec pertinent non diligi praecipitur, sed 
 proximus propter quem haec omnia facta sunt amari iubetur. haec 
 enim omnia praedicta uelut non mansura ad caelestem patriam pergentes 
 comitari nequeunt. proximi uero uelut mansuri regis coheredes 
 semet ipsos licenter inuicem diligunt. quod ergo semper in mundo non 
 manet et cum mundo pariter deficiet et ipse mundus non amari imperatur: 
 proximus autem qui est pars regni caelestis in terra interim 
 a regni caelorum appetitoribus non incongrue amatur, dum in summa 
 illa patria in aeternum coheres habebitur. propterea uero mundus 
 praesens non diligi imperatur, ne a Dei dilectione alienus saeculi dilector 
 quisque efficiatur. non ergo debet contendi quod non licet amari. 
 igitur Christianus qui nominis Christi similitudinem tenet morum 
 quoque similitudinem habere debet. Christianus enim recte nemo dicitur, 
 nisi qui Christo moribus coaequatur. de Christo uero per prophetam 
 ita describitur: ecce puer meus quem elegi, electus 
 meus, conplacuit sibi in illo anima mea: ponam spiritum 
 meum super eum. non contendet neque clamabit

 

 

 
 
 
 neque audiet aliquis in plateis uocem eius. ecce Christus 
 non contendit neque clamauit: et tu si morum Christi similitudinem 
 retinere cupis, ne contendas, ne abusiuus in ecclesia Christianus 
 existas. suis enim sectatoribus Christus praecepit: nolite uocari 
 Rabbi: unus est enim magister uester, qui est 
 Christus: et patrem nolite uocare super terram: unus 
 est enim pater uester qui in caelis est. omnes enim 
 uos fratres estis. quibus ad supplicandum imperauit dicere: 
 pater noster qui in caelis es sanctificetur nomen tuum. 
 frustra ergo patrem contendit in terra qui patrem et patriam profitetur 
 habere se in caelo: cuius possessor nemo efficitur, nisi qui de 
 terrenae patriae contentione securus habetur.

PAVPER SVPERBVS. 
 
 Octauus abusionis gradus est pauper superbus, qui nihil habens 
 in superbiam extollitur, cum e contrario diuitibus saeculi non superbe 
 sapere per apostolum imperetur. quid ergo stolidius fieri potest quam 
 illum qui per infimam miseriam uelut in terram abiectus extremus 
 et humilis incedere et contristari debuerat supercilioso superbiae tumore 
 inflatam mentem contra Deum erigere ? per quod uitium lapsi 
 corruerunt qui summo caeli conditi erant culmine. quid ergo uult 
 quasi potens in terra superbire, qui prae omnibus hominibus debuerat 
 humilis apparere? sed ne de paupertate sua tristitiam habeant, quid 
 a Deo accepturi sunt pauperes adtendant: ipse etenim inquit:

 

 
 
 
 beati pauperes spiritu, quoniam ipsorum est regnum 
 «aelorum. recta namque dispensatione misericors caeli regnum illis 
 committit quibus regni terrarum participationem [inter mortales] abstulit, 
 ut ipse diues in caeli sede appareat qui in terra penitus nihil 
 procurat. cauendum uero pauperibus est, ne dum per necessitatem 
 terrae regnum perdunt, per mentis imprudentiam etiam caelorum 
 regna amittant. cum enim Dei dispensatione paupertatem necessariam 
 acceperint, in ipsorum arbitrio pendet utrum pauperes spiritu sint. 
 non enim quibuscumque pauperibus caeli regna promittuntur, sed his 
 tantummodo quibus diuitiarum inopiam animorum humilitas comitatur. 
 pauper enim humilis pauper spiritu appellatur, qui cum egenus foris 
 cernitur, numquam in superbiam eleuatur: quoniam ad petenda regna 
 caelorum plus ualet mentis humilitas quam praesentium diuitiarum 
 temporalis paupertas. etenim humiles qui bene diuitias possessas habent 
 possunt pauperes spiritu appellari , et superbos nihil habentes 
 haud dubium est beatitudine paupertatis priuari. de quibus utrisque 
 sancta scriptura ita loquitur: est quasi diues, cum nihil habeat 
 et est quasi pauper, cum in multis diuitiis sit. 
 quasi diues est pauper superbus mentis affectu et quasi pauper 
 est diues mentis humilitate. diues ergo inopia est mentis humilitas 
 et ineptae diuitiae sunt animorum inormitas. prouidendum ergo est

 

 
 
 
 pauperibus, ut semet ipsos quales sint intellegant et quod rebus consequi 
 non ualent mentis tumore superbire desistant.

REX INIQVVS. 
 
 Nonus abusionis gradus est rex iniquus. etenim regem non iniquum 
 sed correctorem iniquorum esse oportet. unde in semet ipso nominis 
 sui dignitatem custodire debet: nomen enim regis intellectualiter hoc 
 retinet, ut subiectis omnibus rectoris officium procuret sed qualiter 
 alios corrigere poterit qui proprios mores ne iniqui sint non corrigit? 
 quoniam iustitia regis exaltatur solium et ueritate solidantur 
 gubernacula populorum. iustitia uero regis est neminem iniuste per 
 potentiam opprimere, sine acceptione personarum inter uirum et proximum 
 suum iudicare, aduenis et pupillis et uiduis defensorem esse, 
 furta cohibere, adulteria punire, iniquos non exaltare, inpudicos et 
 histriones non nutrire, impios de terra perdere, parricidas et periurantes 
 uiuere non sinere, ecclesias defendere, pauperes eleemosynis 
 alere, iustos super regni negotia constituere, senes et sapientes et 
 sobrios consiliarios habere, magorum et ariolorum pythonissarumque 
 superstitionibus non intendere, iracundiam differre , patriam fortiter 
 et iuste contra aduersarios defendere, per omnia in Deo uiuere, prosperitatibus 
 non eleuare animum, cuncta aduersa patienter ferre, 
 fidem catholicam in Deum habere, filios suos non sinere impie agere, 
 certis horis orationibus insistere, ante horas congruas non gustare 
 cibum. uae enim terrae, cuius rex est puer et cuius

 

 
 
 
 principes mane comedunt. haec regni prosperitatem in praesenti 
 faciunt et regem ad caelestia regna meliora perducunt. qui uero 
 regnum secundum hanc legem non dispensat, multas nimirum aduersitates 
 imperii tolerat. idcirco enim saepe pax populorum rumpitur et 
 offendicula etiam de regno suscitantur, terrarum quoque fructus diminuuntur 
 et seruitia populorum praepediuntur,, multi etiam dolores 
 prosperitatem regni inficiunt, carorum et liberorum mortes tristitiam 
 conferunt, hostium incursus prouincias undique uastant, bestiae armentorum 
 et pecorum greges dilacerant, tempestates ueris et hiemis 
 terrarum fecunditatem et maris ministeria prohibent, et aliquando 
 fulminum ictus segetes et arborum flores et pampinos exurunt. super 
 omnia uero regis iniustitia non solum praesentis imperii faciem fuscat 
 sed etiam filios suos et nepotes, ne post se regni hereditatem teneant, 
 obscurat. propter piaculum enim Salomonis regnum domus Israel Dominus 
 de manibus filiorum eius dispersit. et propter iustitiam Dauid 
 regis lucernam de semine eius semper in Hierusalem reliquit. ecce 
 quantum iustitia regis saeculo ualeat, intuentibus perspicue patet. 
 pax populorum est, tutamentum patriae, inmunitas plebis, munimentum 
 gentis, cura languorum, gaudium hominum, temperies aeris, 
 serenitas maris, terrae fecunditas, solacium pauperum, hereditas 
 filiorum et sibimet ipsi spes futurae beatitudinis. attamen sciat quod 
 sicut throno hominum primus constitutus est, sic et in poenis, si iustitiam 
 non fecerit, primatum habiturus est. omnes namque quoscumque 
 peccatores sub se in praesenti habuit, supra se modo plagali 
 in illa poena habebit.

EPISCOPVS NEGLEGENS. 
 
 
 Decimus abusionis gradus est episcopus neglegens, qui gradus sui 
 honorem inter homines requirit, sed ministerii sui dignitatem 
 coram Deo, pro quo legationem fungitur, non custodit. primum namque 
 ab episcopo quid sui nominis dignitas tenet inquiratur: quoniam; 
 episcopus cum Graecum nomen sit, speculator interpretatur. quare 
 uero speculator ponitur et quid a speculatore requiritur Dominus 
 ipse denudat, cum sub Ezechielis prophetae persona episcopo officii 
 sui rationem denuntiat, ita inquiens: speculatorem dedi te 
 domui Israel. audiens ergo ex ore meo sermonem adnuntiabis 
 eis ex me. si autem uideris gladium uenientem 
 et tu non adnuntiaueris ut reuertatur impius 
 auia sua, ipse quidem impius in iniquitate sua morietur, 
 sanguinem autem eius de manu tua requiram. si 
 autem tu adnuntiaueris et ille non fuerit reuersus, 
 ipse quidem in iniquitate sua morietur, sed tu animam 
 tuam liberasti. decet ergo episcopum qui omnium speculator positus 
 est peccata diligenter intendere et postquam adtenderit, sermone 
 si poterit et actu corrigere et si non poterit iuxta euangelii regulam 
 scelerum operarios declinare: si enim, inquit in euangelio, peccauerit in te frater tuus. corripe illum inter te 
 et ipsum solum. si te audierit, lucratus es fratrem 
 tuum: si te non audierit, adhibe tecum adhuc unum

 

 
 
 
 uel duos testes, ut in ore duorum testium uel trium 
 stet omne uerbum: si illos non audierit, dic ecclesiae: 
 si ecclesiam non audierit, sit tibi sicut ethnicus et 
 publicanus. tali ordine expellendus est qui cuicumque doctori 
 uel episcopo adhaerere noluerit. et qui tali ordine expulsus fuerit ab 
 alio aliquo doctore siue episcopo recipi non debet. de sacerdote in lege 
 scribitur: uiduam aut repudiatam non accipiet uxorem. 
 qui ergo excommunicatum a catholico illo non permittente recipit 
 contra scripturae statuta agit ac iura sancti sacerdotii, in quod Christianorum 
 genus electum est, excedit. hac ratione episcopum ad eos 
 quibus in speculatione positus est esse oportet. ceterum uero qualis 
 in semet ipso esse debeat Paulus apostolus exponit, ut ad gradum 
 episcopii ueniens sit sobrius prudens castus sapiens modestus hospitalis, 
 filios habens subditos cum omni castitate, testimonium habens 
 bonum ab his qui foris sunt, praeferens doctrinarum fidelem sermonem, 
 ante episcopatum non plus quam unam habens uxorem. non 
 percussor, non bilinguis, non ebriosus, non neophytus, ut per 
 haec ipse prius ostendat in opere quod alios docet in sermone doctrinae. 
 caueant ergo neglegentes episcopi, quod in tempore uindictae Dominus 
 per prophetam conqueritur: pastores muti demoliti sunt 
 populum meum, et non pascebant pastores gregem 
 meum, sed pascebant pastores semet ipsos, sed potius

 

 
 
 
 procurent hi in quod eos constituit Dominus supra familiam suam dare 
 illis cibum in tempore suo mensuram tritici, puram scilicet et probatam 
 doctrinam, quatenus ueniente Domino mereantur audire: euge 
 serue bone et fidelis, quia supra pauca fidelis fuisti 
 supra multa te constituam: intra in gaudium Domini 
 tui.

PLEBS SINE DISCIPLINA. 
 
 ] 
 , Vndecimus abusionis gradus est plebs sine disciplina: quae dum 
 disciplinae exercitationibus non seruit, communi se perditionis laqueo 
 constringit: iram etenim domini absque disciplinae rigore non euadit. 
 atque idcirco psalmistae uocibus indisciplinatae plebi praedicatur : 
 adprehendite disciplinam ne quando irascatur Dominus. 
 disciplina uero est morum ordinata correctio et maiorum praecedentium 
 regularum obseruatio. de qua disciplina Paulus apostolus ita 
 loquitur dicens: in disciplina perseuerate: tamquam 
 filiis uobis offert se Deus. quod si extra disciplinam 
 estis, cuius participes facti sunt omnes, ergo adulteri 
 et non filii estis. qui ergo adulteri et sine disciplina sunt, et 
 caelestis\'regni hereditatem non capiunt: filii autem paternae disciplinae 
 correctiones ferunt et hereditatem quandoque recipere posse 
 non desperant. de qua etiam disciplina Esaias eidem indisciplinatae 
 plebi praedicat dicens: quiescite agere peruerse, discite

 

 
 
 
 bene facere. et ad eandem psalmista consona uoce compsallit dicens: 
 declina a malo et fac bonum. infelix ergo est qui 
 abicit disciplinam. audet enim extra milites aliquid, qui Dominum 
 crucifigentes non consciderunt tunicam, qui ecclesiae Christi scindit 
 disciplinam. sicut enim tunica. totum corpus praeter caput tegitur, 
 ita disciplina omnibus in ecclesia est praeter Christum. qui ergo 
 ecclesiae sub disciplina est protegitur et ornatur. ipsa uero tunica 
 contexta desuper fuerat per totum, quia eadem ecclesiae disciplina 
 a Domino de caelo tribuitur et integratur. de qua Dominus cum ad 
 patrem ascendisset, postquam resurrexit a mortuis, ad apostolos suos 
 loquebatur: uos autem sedete in ciuitate, quoadusque 
 induamini uirtute p b excelso. tunica ergo corporis Christi 
 disciplina ecclesiae est: qui autem extra disciplinam est alienus est 
 a corpore Christi. non scindamus igitur illam, sed sortiamur 
 de illa, non soluamus quicquam de mandatis Christi, sed 
 unusquisque in quo uocatus est in eo permaneat apud Deum.

POPVLVS SINE LEGE. 
 
 Duodecimus abusionis gradus est populus sine lege, qui dum Dei 
 dicta et legum scita contemnit per diuersas errorum uias eundem 
 perditionis laqueum incurrit. de quibus uiis sub persona praeuaricatoris 
 populi humanum genus propheta ita deplangit: nos autem

 

 
 
 
 sicut oues errauimus, unusquisque in uiam suam declinauit. 
 de quibus etiam eadem sapientia loquitur per Salomonem: 
 multae uiae uidentur hominibus rectae, et 
 nouissimae earum ducunt ad mortem. quae utique multae 
 perditionis uiae tunc inceduntur, cum una regalis uia lex Dei uidelicet, 
 quae neque ad dexteram neque ad sinistram declinat, per neglegentiam 
 deseritur. de qua scilicet uia Dominus Christus qui est 
 finis legis ad iustitiam omni credenti denuntiat: ego sum uia et 
 ueritas et uita: nemo uenit ad patrem nisi per me. ad 
 quam uiam omnes homines communiter inuitat dicens: uenite ad 
 me omnes qui laboratis et onerati estis, et ego uos 
 reficiam. quia non est personarum acceptio apud Deum. 
 ubi non est Iudaeus et Graecus, masculus et femina, seruus et liber, 
 barbarus et Scytha, sed omnia in omnibus Christus: omnes enim 
 unum sunt in Christo Iesu. dum ergo Christus finis est legis, qui 
 sine lege sunt sine Christo fiunt. igitur populus sine lege populus 
 sine Christo est. abusiuum ergo in temporibus euangelii populum 
 fieri sine Christo, quando apostolis in cunctas gentes licentia praedicationis 
 data est, quando tonitruum euangelii per cunctas saeculi 
 partes intonuit, quando gentes quae non sectabantur iustitiam adprehenderunt 
 iustitiam, quando qui longe fuerunt facti sunt prope in 
 sanguine Christi, qui aliquando non populus, nunc autem populus 
 sanctus in Christo, quando est tempus acceptabile et dies salutis et 
 tempora refrigerii in conspectu altissimi, quando unaquaeque gens 
 habet testem resurrectionis, quando protestatur Dominus: ecce ego

 

 
 
 
 nobiscum sum omnibus diebus usque ad consummationem 
 saeculi. non fiamus ergo sine Christo in hoc tempore transitorio, 
 ne sine nobis Christus esse incipiat in futuro.