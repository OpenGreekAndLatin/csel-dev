Dignum et iustum est. uere dignum et iustum est, at principe 
 loco fores beatae noctis adhibito praesenti ministerio digna 
 quasi claue reserentur, ut nobilis nuntius uitae testetur aduentum, 
 ut praeconis merito secutura ponderentur, sacris fidem 
 mysteriis uenerandus praecessor adcommodet iustum est ut 
 proximitatem salutaris aquae flamma manifestet, elementorum 
 diuersitas in peregrina pace conueniat, lympharum in promptu 
 esse remedia sacer ignis ostendat, agnoscatur non esse naturae 
 sed redemptionis, quod concordat unda cum lumine. laetetur 
 in operibus suis fabricator ille caelestis, cum benedicit ipse 
 quod tribuit, cum illud, quod secreti sui producit origine, 
 nobilitat sacramento. intellegat linguae nostrae ministerio pecualem 
 quam nobis concessit distantiam. mancipetur laudibus 
 eius quicquid a ceteris animalibus iussit in homine esse praestantius, 
 quia optimi conditoris aperta sunt beneficia et ira a 
 pietate non discrepat, quando et artem nos supplicandi docuit

 

 
 
 
 et suis muneribus uult placari. ipse enim hominem sibi templi 
 uice daedala prouisione formauit: ipse penetralia cordis nostri 
 sancto eruderata pandit introitu, nisi per propositum libertatis 
 foedo obstruantur interna contagio. qua re uniuersis rerum liquet 
 arcanis uitalem per sapientiam factoris machinam nisi per 
 suum studium non perire, qui nos et ad meliora formauit et 
 quibus itineribus salus peteretur ostendit. cum enim ex humo 
 hominem fingeret, cum terra uicturam migraret in formam, 
 cum putre solum nouam transiret in faciem, cum insufflatione 
 spiritus suis mouerentur arua uestigiis et tellus respiceret 
 possessorem ex propriis, abstractum sinibus inopina dote praestantem, 
 habentem quod ipsa quae mater putabatur esse non 
 dederat, cum referret gloriam nobilitata per subolem: inperfectio 
 erat, si actuum callem non suo iure disponeret. cotidianus 
 tamen, domine, beneficiorum tuorum successus munera 
 seniora transcendit et aestimatione sequentium uetusta superantur. 
 ille enim perpetuam destinatus ad uitam, ille de parente 
 limo caeli ciuis effectus, ad originem uoluntario errore 
 detrusus est. et quia, dum liceret, noluit sectari meliora, sublimitatem 
 perdidit quam feliciter degenerans dono conditoris 
 acceperat, et ad prosapiem duce culpa reuocatus exilium fleuit. 
 hunc nisi omnipotentia tua, domine, regeneraret perditum, parum 
 posset prodesse quod feceras et, nisi opem ferret et numero 
 et prosperitate secunda natiuitas, prima, in qua mortem error 
 peperit, non iuuaret. postremo nihil esset quod ad fabricam 
 nostram materiam humus praebuit, nisi unda succurreret:

 
 
 
 unicum nobis sacramenti huius solacium contulisti, quod aquae 
 diluunt peccata telluris. ergo iam typus recedat et qui imaginibus 
 adnuntiauerunt sequentia conticescant. in ueritate tenemus 
 quicquid colorata legis umbra promiserat. tempus est, 
 quo corpora nostra uel animae redemptori Christo feriato mucrone 
 dedicentur, quo salus per uulnera, non quaeratur, quo 
 sacerdotis dextera lanistae opus abiuret, quo consecrationem 
 impleat fides lympha signaculum, quo humanum genus unde 
 decidit fons reducat. in huius ergo suspiciendae noctis officio 
 uenerandis compactam elementis facem tibi, domine, mancipamus, 
 in qua trium copula munerum primum de inpari numero 
 conplacebit, quae quod gratis deo ueniat auctoribus, non 
 habetur incertum: unum, quod de fetibus fluminum adcedunt 
 nutrimenta flammarum: aliud quod apum tribuit intemerata 
 fecunditas, in quarum partubus nulla patitur damna uirginitas: 
 ignis etiam caelo infusus adhibetur. redemptor enim proprio 
 aquas dedicauit baptismate: integritatem diligit quam et nascendo 
 in matre seruauit: ut a propheta posset inspici, inspici 
 corpus suscepit incendii, cum frondibus in rubo crepitantibus 
 nulla frutex detrimenta sentiret, cum arida pabulum flammis, 
 dum lamberentur, ligna non fierent. ergo proprium tibi est, 
 domine, quicquid in hoc cereo seruorum tuorum praeparauit 
 obsequium. serenis in isto respice oculis quod contulit caelum 
 fluenta pudicitia. tu ad tribuendam benedictionem euocatus

 
 
 
 ministerio humani sermonis inlabere. tu resurrectionis tuae 
 tempore, quo uernat anni reuiuiscentis infantia, sumptam ex 
 hoc contra procellas uel omnes incursus fac dimicare particulam, 
 ut sacerdotis nostri uotiua omnibus uel totius cleri eius 
 incolumitate concessa ubertatem terrarum cum actuum innocentia 
 et prosperitate concedas.