Prima quaestio est, frater dilectissime Pollenti, earum 
 quas ad me scribens tamquam consulendo tractasti, quod ait 
 apostolus: his autem qui sunt in coniugio praecipio, 
 non ego. sed dominus, mulierem a uiro non discedere; 
 quodsi discesserit, manere innuptam aut uiro suo 
 reconciliari; et uir uxorem ne dimittat, utrum ita sit 
 accipiendum, ut eam prohibuisse nubere intellegatur, quae 
 sine causa fornicationis discessit a uiro — id enim sentis an, 
 sicut ego sensi in eis libris, quos ante plurimos annos 
 de sermone euangelico scripsi, quem secundum Matthaeum 
 habuit saluator in monte, illas innuptas manere praeceperit, 
 quae a uiris suis ea causa recesserint, quae sola permissa 
 est, id est fornicationis. uidetur enim tibi tunc a uiro discedentem 
 feminam nubere non debere, si nulla uiri fornicatione

 

 
 
 
 conpulsa discesserit; nec adtendis, si nullam uir eius causam 
 fornicationis habuerit, non eam discedentem manere innuptam, 
 sed omnino discedere non debere. nam utique cui praecipitur, 
 ut, si a uiro discesserit, innupta permaneat, non discedendi 
 aufertur licentia, sed nubendi. quod si ita est, datur ergo 
 licentia feminis, quae continentes esse uoluerint, nullum maritorum 
 exspectare consensum, ut, quod dictum est: mulierem 
 a uiro non discedere, eis praeceptum esse uideatur, quae 
 possunt eligere non continentiam, sed tale diuortium quo 
 liceret eis in aliorum nuptias conuenire. proinde quae dilexerint 
 nullum desiderare concubitum, nullum ferre conubium, 
 licebit eis uiros suos etiam sine ulla fornicationis causa relinquere 
 et innuptas secundum apostolum permanere. et uiri 
 similiter — quoniam par forma est in utrisque — si conti- 
 Dentes esse uoluerint, etiam uxoribus non consentientibus 
 deserent eas et sine ullis nuptiis permanebunt. tunc enim eis, 
 ut putas, alia coniugia liceret inquirere, si fornicationis causa 
 diuortium nasceretur. cum uero ista causa non est, superest 
 secundum id, quod existimas, ut aut coniux non discedat a 
 coniuge aut, si discesserit, sine coniugio maneat aut ad pristinum 
 coniugium reuertatur. nulla ergo existente causa fornicationis 
 cuilibet coniugi licebit unum de tribus eligere: aut 
 non discedere a coniuge aut, si discesserit, sic manere aut, si 
 non sic manserit, non alterum quaerere, sed priori se reddere.

Et ubi est, quod idem apostolus nec ad tempus, ut 
 uacetur orationi, nisi ex consensu uoluit coniuges carnali 
 fraudare inuicem debito? quomodo saluum erit quod ait:

 

 
 
 
 propter fornicationes autem unusquisque uxorem 
 suam habeat, et unaquaeque suum uirum habeat. 
 uxori uir debitum reddat, similiter autem et uxor 
 uiro. uxor non habet potestatem corporis sui, sed 
 uir; similiter et uir non habet potestatem corporis 
 sui, sed mulier? hoc quomodo uerum erit, nisi quia nolente 
 coniuge non licet coniugi continere? nam si licet mulieri sic 
 dimittere uirum, ut maneat innupta, non uir habet, sed ipsa 
 sui corporis potestatem: quod etiam de uiro intellegitur. 
 deinde cum dictum est: quicumque dimiserit uxorem 
 suam excepta causa fornicationis, facit eam moechari, 
 quomodo dictum intellecturi sumus, nisi prohibitum esse homini 
 dimittere uxorem, si nulla causa fornicationis extiterit? et 
 dictum est quare, ne scilicet faciat eam moechari; utique 
 ideo, quia, etiamsi non ipsa dimiserit, sed dimissa fuerit, erit 
 moecha, si nupserit. 
 
 Propter hoc ergo tam magnum malum non licet homini 
 dimittere uxorem nisi ex causa fornicationis. tunc enim non 
 ipse dimittendo facit adulteram, sed dimittit adulteram. quid? 
 si ergo dicat: dimitto quidem uxorem meam sine ulla causa 
 fornicationis, sed continens permanebo, ideone dicemus eum 
 inpune fecisse quod fecit? quis hoc dicere audebit, qui uoluntatem 
 domini haec dicentis intellegit? quoniam nec

 

 
 
 
 continentiae causa dimitti coniugem uoluit, qui solam causam fornicationis 
 excepit.

Redeamus igitur ad ipsa apostoli uerba dicentis: his 
 autem, qui sunt in coniugio, praecipio, non ego, sed 
 dominus, uxorem a uiro non discedere; quodsi discesserit, 
 manere innuptam, et eum uelut interrogemus et 
 tamquam praesentem quodam modo consulamus: cur dixisti. 
 apostole, quodsi discesserit, manere innuptam? licetne 
 discedere an non licet? si non licet, cur praecipis discedenti. 
 ut maneat innupta? si autem licet, profecto est aliqua causa, 
 qua liceat. haec autem inquisita non inuenitur, nisi quam 
 solam saluator excepit, id est causa fornicationis. ac per hoc 
 non praecipit apostolus mulierem, si discesserit, manere innuptam, 
 nisi quae illa causa discedit a uiro, qua sola ei 
 discedere licitum est a uiro. ubi enim dicitur: praecipio 
 non discedere; quodsi discesserit, manere innuptam. 
 absit, ut contra hoc praeceptum faciat, quae sic discedit, ut 
 innupta permaneat. nisi ergo illa intellegatur, cui licet discedere 
 — non autem licet nisi uiro fornicante — quomodo 
 iubetur innupta, si discesserit, permanere? quis est, qui dicat: 
 si discesserit mulier a uiro non fornicante, innupta permaneat. 
 cum ei nisi a uiro fornicante discedere omnino non liceat? 
 sensus itaque iste tuus quantum aduersetur uinculo coniugali. 
 ubi dominus nec continentiam uoluit suscipi nisi pari concordia 
 atque consensu, puto quod iam intellegas.

Sed rem ipsam paulo apertius proloquamur et

 

 
 
 
 quasi constituamus ante oculos. ecce placuit continentia 
 mulieri, uiro non placet. discessit ab eo mulier et coepit 
 uiuere continenter, ipsa scilicet casta mansura, sed factura, 
 quod dominus non uult, adulterum uirum: qui cum se non 
 continuerit, alteram quaeret. quid sumus dicturi mulieri, nisi 
 quod dicit ecclesiae sana doctrina? redde debitum uiro, ne, 
 dum tu quaeris unde amplius honoreris, ille unde damnetur 
 inueniat. hoc enim et illi diceremus, si te nolente continere 
 uoluisset. non enim habes potestatem corporis tui, sed ille; 
 sicut nec ille habet potestatem corporis sui, sed tu. nolite 
 inuicem fraudare nisi ex consensu. cum haec atque huius 
 modi plura, quae ad hoc pertineant, dixerimus, placetne tibi, 
 ut nobis mulier ex ista tua ratione respondeat: (ego apostolum 
 audio dicentem: praecipio mulierem a uiro non discedere; 
 quodsi discesserit, manere innuptam aut uiro 
 suo reconciliari? ecce discessi, nolo reconciliari uiro, sed 
 innupta permaneo. non enim ait: si discesserit, manere innuptam, 
 donec uiro suo reconcilietur, sed, manere, inquit, 
 innuptam aut uiro suo reconciliari. hoc, inquit, faciat 
 aut illud. unum e duobus eligendum permisit, non autem in 
 horum alterum conpulit. manere innupta eligo ac sic praeceptum 
 inpleo. corripe. argue, increpa, utere qua uolueris 
 seueritate, si nupsero).

Quid huic contradicam nisi: apostolum non bene 
 intellegis? neque enim ille praecepisset, si a uiro discesserit, 
 innuptam manere mulierem, nisi eam, cui discedere licuisset, illa 
 una uidelicet causa, quae ibi propterea tacita est, quia notissima

 

 
 
 
 est, hoc est fornicationis. hanc enim solam deus magister 
 excepit, cum de dimittenda loqueretur uxore, deditque intellegi 
 talem formam etiam a uiro esse seruandam, quoniam non solum 
 mulier non habet potestatem corporis sui, sed uir; sed 
 similiter et uir non habet potestatem corporis sui, sed 
 mulier. cum ergo tuum maritum arguere de fornicatione 
 non possis, quomodo te putas quod ab eo discedis non 
 nubendo excusare, a quo tibi non licet omnino discedere? 
 cum haec a nobis mulier audierit, puto, quod nolis eam 
 sic respondere, ut dicat propterea se manere innuptam, quia 
 sine ulla uiri fornicatione discessit; nam si ille fornicatus 
 esset, non solum sibi discedere, uerum etiam nubere licuisset.

Nequaquam hoc illa diceret, cum ipse sis uerecundatus 
 istam mulieribus dare licentiam. dixisti enim: (si uir 
 uxorem adulteram dimiserit et alteram duxerit, mulier 
 tantum obprobrium habebit. si autem mulier supra 
 dicta causa uirum dimiserit et alterum duxerit, non 
 uir tantum, sed et mulier obprobrium habebit\'. cuius 
 sententiae tuae rationem reddens, 'dicent enim, inquis, eam 
 ideo discessisse, ut alium uirum sibi coniungeret, 
 etsi talis forte fuerit qualis a quo discessit; facile 
 enim uiris perquam est in hoc morbi uitium inruere. 
 si autem et ipsum dimiserit et alii nupserit, magis

 

 
 
 
 magisque dicent eam numerositatem uirorum adpetisse\'. 
 hac reddita ratione concludis et dicis: his ergo pertractatis 
 uel etiam discussis oportet mulierem uirum 
 tolerare aut innuptam manere\'. bonum plane dedisti consilium 
 mulieribus, ut, cum sciant sibi esse permissum, si 
 adulteros uiros dimiserint, aliis coniugari, non tamen faciant 
 propter obprobrium, sed potius tolerent etiam adulteros uiros, 
 ne uideantur hac occasione multis uelle misceri, eo quod 
 difficile sit, ut non talem inueniat mulier cui nubat, qualis 
 fuerit quem dimisit, quoniam ualde in hunc morbum sunt 
 procliues uiri. cum igitur nos dicimus etiam illi mulieri, quae 
 uirum fornicantem dimiserit, alteri nubere non licere, tu 
 autem dicis licere quidem, sed non expedire, utrique procul 
 dubio dicimus eam, quae fornicantem uirum dimittit, nubere 
 non debere. uerum hoc interest, quod nos, quando coniuges 
 ambo christiani sunt, mulieri, si a uiro fornicante discesserit, 
 dicimus non licere alteri nubere, a uiro autem non fornicante 
 non licere omnino discedere; tu uero dicis, si mulier a uiro 
 non fornicante discesserit, non ei licere alteri nubere propter 
 praeceptum; si autem a fornicante discesserit, non ei expedire 
 nubere propter obprobrium. mulierem itaque non 
 nupturam discedere a uiro siue fornicante siue non fornicante 
 permitti.\'

Porro beatus apostolus, immo per apostolum dominus 
 quia mulierem non permittit a uiro non fornicante discedere 
 restat, ut eam prohibeat, si discesserit, nubere. quam

 

 

 
 
 
 permittit a fornicante discedere. de qua enim dicitur: si a 
 uiro discesserit, non nubat, ea condicione discedere permittitur, 
 ut non nubat. si ergo elegerit non nubere, non est, cur 
 prohibeatur discedere, sicut illa, de qua dicitur: si se non 
 continet, nubat, hac utique condicione non continere permittitur, 
 ut tamen nubat. si ergo elegerit nubere, cogi non potest 
 continere. sicut ergo ista incontinens conpellitur nubere, ut 
 possit quod non continet non esse damnabile, sic a uiro illa 
 discedens innupta conpellitur permanere, ut possit quod discedit 
 non esse culpabile. culpabiliter autem a uiro non fornicante 
 discedit, etiamsi innupta permanserit. illa ergo manere innupta 
 praecipitur, si discesserit, quae a fornicante discedit. quae 
 cum ita se habeant, si eo modo intellexerimus apostolum, ut 
 mulieribus dicamus: ita nolite discedere a uiris uestris etiam 
 pudicis, ut, si discedere uolueritis, innuptae maneatis, omnes, 
 quibus placuerit continentia, etiam non consentientibus uiris 
 existimabunt sibi licere discedere. quod procul dubio quia 
 permittere non debemus, restat, ut quod dictum est: si discesserit, 
 manere innuptam, de illa dictum docere debeamus. 
 cui licere discedere utique a fornicante didicimus, ne, 
 si aliter docuerimus, obtentu continentiae perturbemus christiana 
 coniugia et contra misericordissimum domini praeceptum 
 dimissos a continentibus mulieribus incontinentes uiros uel 
 a continentibus uiris incontinentes mulieres in adulteria conpellamus.

Illud ergo, quod dominus non quidem in sermone 
 ipso, qui exponebatur a nobis, sed tamen alibi ait: quicumque 
 dimiserit uxorem suam nisi ex causa fornicationis 
 et aliam duxerit, moechatur, si hoc modo intellegendum 
 est, ut quicumque causa fornicationis . dimiserit 
 et aliam duxerit, non moechetur, non uidetur in hac causa 
 par forma esse mariti et uxoris, quandoquidem mulier, etiamsi 
 causa fornicationis discesserit a uiro et alii nupserit, moechatur, 
 uir autem, si eadem causa uxorem\' dimiserit et aliam 
 duxerit, non moechatur. at si par forma est in utroque, uterque 
 moechatur. si se alteri iunxerit, etiam cum se a fornicante 
 disiunxerit. parem uero esse formam in hac causa uiri atque 
 mulieris, ibi ostendit apostolus — quod saepe commemorandum 
 est — ubi, cum dixisset: uxor non habet potestatem 
 corporis sui, sed uir, adiecit atque ait: similiter 
 et uir non habet potestatem corporis sui, sed 
 mulier.

\'Cur ergo, inquis, interposuit dominus 
 causam fornicationis et non potius generaliter 
 ait: quicumque dimiserit uxorem suam et aliam duxerit, 
 moechatur, si et ille moechus est, qui dimissa fornicante 
 muliere alteram ducit?\' credo, quia illud quod 
 maius est, hoc dominus commendare uoluit. maius enim adulterium 
 esse quis negat uxore non fornicante dimissa. alteram 
 ducere, quam si fornicantem quisque dimiserit et tunc alteram 
 duxerit? non quia illud adulterium non est, sed quia minus 
 est, ubi fornicante dimissa altera ducitur. nam simili locutione

 

 

 
 
 
 usus etiam apostolus Iacobus ait: scienti igitur bonum 
 facere et non facienti peccatum est illi. numquid 
 ideo non peccatum est etiam illi, qui nescit bonum facere et 
 ideo non facit? utique peccatum est; sed hoc grauius, si 
 etiam sciat et non faciat, nec illud ideo nullum, quia minus. 
 ut ergo eodem modo utrumque dicamus: sicut quicumque 
 dimiserit uxorem excepta causa fornicationis et aliam duxerit, 
 moechatur, ita quicumque scit bonum facere et non facit, 
 peccat. sed quemadmodum hic recte dici non potest: ergo si 
 nescit, non peccat ■— sunt enim etiam peccata ignorantium, 
 quamuis minora quam scientium — ita nec illic recte dici 
 potest: ergo si causa fornicationis dimiserit et aliam duxerit, 
 non moechatur; est enim moechatio etiam eorum, qui alias 
 ducunt relictis propter fornicationem prioribus, sed utique 
 minor quam eorum, qui non propter fornicationem dimittunt 
 et alteras ducunt. potest quippe, sicut dictum est: scienti 
 bonum facere et non facienti peccatum est illi, 
 eodem modo et illud dici: dimittenti uxorem sine causa fornicationis 
 et aliam ducenti moechatio est illi. quemadmodum 
 igitur si dixerimus: quicumque mulierem a marito praeter 
 causam fornicationis dimissam duxerit, moechatur, procul 
 dubio uerum dicimus nec tamen ideo illum, qui propter causam 
 fornicationis dimissam duxerit, ab hoc crimine absoluimus, 
 sed utrosque moechos esse minime dubitamus: ita eum.

 

 
 
 
 qui praeter causam fornicationis uxorem dimiserit et aliam 
 duxerit, moechum pronuntiamus nec ideo tamen eum, qui 
 propter causam fornicationis dimiserit et alteram duxerit, ab 
 huius peccati labe defendimus. ambos enim, licet alterum 
 altero grauius, moechos tamen esse cognoscimus. neque enim 
 quisquam ita est absurdus, ut moechum neget esse qui duxerit 
 eam, quam maritus propter causam fornicationis abiecit, 
 cum moechum dicat eum, qui duxerit eam, quae praeter 
 causam fornicationis abiecta est. sicut ergo isti ambo 
 sunt moechi — unde, cum dicimus: quicumque mulierem 
 praeter causam fornicationis a uiro dimissam duxerit, moechatur, 
 de uno quidem ipsorum dicimus nec tamen ideo 
 moechari negamus eum, qui eam duxerit, quam propter causam 
 fornicationis maritus dimiserit — ita, cum ambo sint 
 moechi, et ille scilicet, qui dimiserit uxorem suam praeter 
 causam fornicationis et aliam duxerit, et ille, qui propter 
 causam fornicationis uxore dimissa se alteri copulauerit, profecto 
 quando de uno eorum legimus, non ita intellegere 
 debemus, quasi ex hoc alter moechus negatus sit, quod alter 
 expressus sit.

Sed si hoc euangelista Matthaeus, quia expressa una 
 specie alteram tacuit, fecit ad intellegendum difficile, numquid 
 non alii generaliter id ipsum ita complexi sunt, ut de utroque 
 possit intellegi? nam secundum Marcum sic scriptum est: 
 quicumque dimiserit uxorem suam et alteram

 

 
 
 
 xerit, adulterium committit super eam; et si uxor 
 dimiserit uirum suum et alii nupserit, moechatur; 
 secundum Lucam sic: omnis qui dimittit uxorem suam 
 et ducit alteram, moechatur; et qui dimissam a 
 uiro ducit. moechatur. qui ergo nos sumus, ut dicamus: 
 est, qui moechatur uxore sua dimissa alteram ducens, et est, 
 qui hoc faciens non moechatur, cum euangelium dicat omnem 
 moechari qui hoc facit? proinde\' si quicumque hoc fecerit, 
 id est omnis, qui hoc fecerit, ut uxore sua dimissa alteram 
 ducat, moechatur, sine dubitatione ibi sunt ambo, et qui 
 praeter causam fornicationis et qui propter causam fornicationis 
 dimittit uxorem; hoc est enim: quicumque dimiserit, 
 hoc est: omnis qui dimittit.

Non autem — sicut nescio quare tibi uisum est — 
 cum euangelii secundum Matthaeum uerba proferrem, praetermisi 
 quod scriptum est: et aliam duxerit, et sic dixi: 
 moechatur; sed haec uerba posui, quae in sermone illo 
 prolixo leguntur, quem dominus habuit in monte; hunc enim 
 tractandum susceperam. quae uerba illic ita leguntur, ut posui, 
 id est: quicumque dimiserit uxorem suam excepta 
 causa fornicationis, facit eam moechari; et qui 
 solutam a uiro duxerit, moechatur. ubi etsi nonnulla 
 exemplaria uerbis diuersis eundem sensum habent interpretatum, 
 non tamen ab eo quod intellegitur discrepant. alia quippe 
 habent: quicumque dimiserit, alia: omnis qui

 

 
 
 
 dimiserit; itemque alia: excepta causa fornicationis, alia: 
 praeter causam fornicationis, alia: nisi ob causam 
 fornicationis; item alia: qui solutam a uiro duxerit, 
 moechatur, alia: qui dimissam a uiro duxerit, moechatur. 
 ubi puto quod uideas nihil interesse ad unam eandemque 
 sententiam. quamuis illud ultimum, id est qui dimissam 
 a uiro duxerit, moechatur, in eo sermone, 
 quem dominus fecit in monte, nonnulli codices et graeci et 
 latini non habeant. credo propterea, quia et ibi explicatus hic 
 sensus putari potuit, quod superius dictum est: facit eam 
 moechari; quomodo enim dimissa fit moecha, nisi fiat qui 
 eam duxerit moechus?

Verba uero, quae ipse posuisti, unde tibi uisum 
 est non moechari eum, qui propter causam fornicationis uxorem 
 dimiserit et aliam duxerit, obscure quidem posita sunt. 
 unde non miror in eis intellegendis laborare lectorem; sed 
 non sunt in eo sermone domini, qui tunc a me tractabatur, 
 quando illa conscripsi, quae cum legeres te mouerunt. alibi 
 quippe idem Matthaeus ea dominum dixisse narrauit, non cum 
 illum prolixum faceret in monte sermonem, sed cum interrogatus 
 esset a pharisaeis, utrum liceret ex quacumque causa dimittere 
 uxorem. sed quod minus intellegitur apud Matthaeum, apud alios 
 euangelistas intellegi potest. quapropter cum legerimus in euangeliosecundumMatthaeum:quicumque 
 dimiserit uxorem 
 nisi ob fornicationem, aut, quod magis in graeco legitur,

 

 
 
 
 praeter causam fornicationis et aliam duxerit, 
 moechatur, non debemus continuo putare illum non moechari, 
 qui propter causam fornicationis dimiserit et aliam duxerit, sed 
 adhuc ambigere, donec euangelium secundum alios euangelistas, 
 a quibus hoc narratum est, consulamus. quid? si enim secundum 
 Matthaeum non quidem quod ad hanc rem pertinet 
 dictum est totum, sed ita pars dicta est, ut intellegeretur a 
 parte totum, quod tamquam explanantes Marcus et Lucas, ut 
 clareret plena sententia, totum dicere maluerunt? cum itaque 
 primum non dubitantes uerum esse, quod apud Matthaeum 
 legitur: quicumque dimiserit uxorem suam praeter 
 causam fornicationis et aliam duxerit, moechatur, 
 quaesierimus, utrum tantum iste moechetur ducendo alteram 
 uxorem, qui praeter causam fornicationis priorem dimiserit, 
 an omnis, qui dimissa uxore alteram duxerit, ut ibi sit etiam 
 ille qui fornicantem dimiserit, nonne secundum Marcum respondebitur 
 nobis: quid quaeritis, utrum ille sit moechus et 
 ille non sit? quicumque dimiserit uxorem suam et 
 aliam duxerit, adulterium committit. nonne etiam 
 secundum Lucam dicetur nobis: quid ambigitis, utrum ille, 
 qui propter causam fornicationis uxorem dimiserit et aliam 
 duxerit, non moechetur? omnis qui dimittit uxorem 
 suam et ducit alteram moechatur. ac per hoc, quoniam 
 fas non est, ut euangelistas quamuis diuersis uerbis de una 
 re loquentes ab uno sensu eademque sententia dissentire 
 dicamus, restat, ut Matthaeum intellegamus a parte totum 
 significare uoluisse, eandem tamen tenuisse sententiam, ut 
 dimittens uxorem et alteram ducens non quidam moechetur, 
 id est qui praeter fornicationem dimiserit, quidam uero non

 
 
 
 moechetur, id est qui propter fornicationem dimiserit, sed 
 omnis qui dimittit uxorem suam et ducit alteram, moechari 
 minime dubitetur.

Nam et illud, quod etiam secundum Lucam sequitur: 
 qui dimissam a uiro ducit, moechatur, quomodo . 
 est uerum? quomodo moechatur, nisi quia illa, quam duxit, 
 eo uiuente, a quo dimissa est, adhuc uxor aliena est? si enim 
 iam suae, non alienae miscetur uxori, utique non moechatur; 
 moechatur autem. aliena est ergo cui miscetur. porro si aliena 
 est, hoc est eius, a quo dimissa est, etiamsi propter fornicationis 
 causam dimissa est, nondum dimittentis uxor esse 
 cessauit. si autem illius esse cessauit, iam huius est, cui 
 alteri nupsit; et si huius est, non moechus iudicandus est, 
 sed maritus. sed quia non eum maritum dicit scriptura, sed 
 moechum, adhuc illa illius erit, a quo etiam causa fornicationis 
 abiecta est. et ideo quamcumque etiam ipse illa dimissa 
 ducit uxorem, quia cum alieno marito concumbit, adultera est. 
 unde autem fieri potest, ut adulter etiam ipse non sit, quem 
 constat adulterare quam duxit?.

Iam nunc illud uideamus, quod ait apostolus: 
 ceteris autem ego dico, non dominus, ad inparia scilicet, 
 hoc est, ubi non ambo christiani fuerant, coniugia locuturus. 
 quod mihi uisum est eum monendo dixisse. quia enim 
 coniux fidelis relinquere coniugem licite potuit infidelem, ideo 
 fieri hoc non dominus, sed apostolus prohibet. quod enim

 

 
 
 
 dominus prohibet, fieri omnino non licet. monet ergo apostolus, 
 quod possit esse multorum occasio lucrandorum, ut fideles 
 coniuges in relinquendis infidelibus permissa licentia non utantur. 
 tibi autem uidetur infideles quoque dimitti a fidelibus 
 non licere, quia hoc uetat apostolus, cum ego dicam licere. 
 quia hoc non uetat, non tamen expedire, quia hoc ne fiat, 
 monet apostolus: qui reddit etiam rationem cur fieri non 
 expediat, quamuis liceat. quid enim scis, inquit, mulier, 
 si uirum saluum facies? aut unde scis, uir, si uxorem 
 saluam facies? cum etiam superius dixisset: sanctificatus 
 est enim uir infidelis in uxore, et sanctificata 
 est mulier infidelis in fratre, hoc est in christiano, 
 alioquin filii uestri, inquit, inmundi essent; nunc 
 autem sancti sunt. sic ad lucrandos coniuges et filios 
 Christo etiam exemplis, quae iam prouenerant, uidetur hortatus. 
 cur ergo non expediat etiam infideles coniuges dimitti 
 a fidelibus, causa euidenter expressa est. non enim propter 
 uinculum cum talibus coniugale seruandum, sed ut adquiractur 
 in Christo, recedi ab infidelibus coniugibus apostolus 
 uetat.

Multa sunt autem facienda non iubente lege, 
 sed libera caritate; et ea sunt in nostris officiis gratiora, 
 quae cum liceret nobis etiam non inpendere, tamen causa 
 dilectionis inpendimus. unde prior ipse dominus, cum se tributum 
 non debere monstrasset, soluit tamen, ne scandalizaret 
 eos, quibus ad aeternam salutem gerens hominem consulebat. 
 iam uero apostolus quemadmodum ista commendet, eius uerba 
 testantur, ubi dicit: cum enim liber sim ex omnibus,

 

 
 
 
 omnium me seruum feci, ut plures lucrifacerem, 
 cum paulo superius dixisset: numquid non habemus 
 licentiam manducandi et bibendi? numquid non 
 habemus licentiam sororem mulierem circumducendi, 
 sicut et ceteri apostoli et fratres domini 
 et Caephas? an ego solus et Barnabas non habemus 
 potestatem hoc operandi? quis militat suis 
 stipendiis umquam? quis plantat uineam et de 
 fructu eius non edit? quis pascit gregem et de 
 lacte gregis non percipit? et paulo post, si alii, inquit, 
 potestatis uestrae participant, non magis nos? 
 sed non sumus usi hac potestate, sed omnia toleramus, 
 ne quod inpedimentum demus euangelio Christi. 
 deinde post pauca, quae ergo, inquit, mihi merces 
 erit? ut euangelizans sine sumptu ponam euangelium, 
 ut non abutar potestate mea in euangelio. 
 continuoque subiungit quod paulo ante commemoraui: cum 
 enim liber sim ex omnibus, omnium me seruum 
 feci, ut plures lucrifacerem. item alio loco de quibusdam 
 quae ad escam pertinent, omnia, inquit, mihi licita 
 sunt, sed non omnia expediunt; omnia mihi licita 
 sunt, sed ego sub nullius redigar potestate. esca 
 uentri et uenter escis, deus autem et hunc et has 
 euacuabit. item alibi de hoc ipso: omnia licita sunt, 
 sed non omnia expediunt; omnia licita sunt, sed 
 non omnia aedificant. nemo quod suum estquaerat, 
 sed id quod alterius est. atque ut ostenderet unde

 

 
 
 
 loqueretur, omne, inquit, quod in macello uenit, manducate, 
 nihil interrogantes propter conscientiam. et tamen 
 alibi dicit: non manducabo carnem in aeternum, 
 ut non fratrem meum scandalizem, itemque alibi: 
 omnia quidem munda, sed malum est homini qui per 
 offensionem manducat. quod est \'omnia licita sunt\', 
 ipsum est \'omnia quidem munda>; et quod est sed non 
 omnia expediunt\', ipsum est (sed malum est homini qui 
 per offensionem manducat\\ ita ostendit ea quae licita 
 sunt, id est nullo praecepto domini prohibentur, sicut expedit, 
 potius esse tractanda non praescripto legis, sed consilio caritatis. 
 haec sunt, quae amplius erogantur saucio, qui curandus ad stabulum 
 Samaritani illius miseratione perductus est. et ideo dicuntur 
 non a domino praecipi, quamuis domino moneantur offerri, 
 ut tanto intellegantur esse gratiora, quanto magis ostenduntur 
 indebita.

Sed ea, quae in his talia sunt, ut, quamuis sint 
 licita, non expediant, non in eis dici potest: bonum est hoc,. 
 sed illud melius, sicut dictum est: qui dat nuptum, bene 
 facit; et qui non dat nuptum, melius facit. ibi enim 
 utrumque licet, et hoc aliquando, aliquando illud expedit. nam 
 illis, quae se non continent, utique expedit nubere, et quod 
 licet, expedit; quae autem uouerint continentiam, nec licet nec 
 expedit. porro discedere ab infideli coniuge licet, sed non 
 expedit; manere autem cum illo, si cohabitare consentit, et

 

 
 
 
 licet et expedit, quia, si non liceret, expedire non posset. 
 potest ergo aliquid licere et non expedire; expedire autem 
 quod non licet non potest. ac per hoc non omnia quae licita 
 sunt, expediunt, omnia uero inlicita non expediunt. sicut enim 
 omnis, qui Christi sanguine redemptus est, homo est, non 
 tamen omnis, qui homo est, etiam sanguine Christi redemptus 
 est, ita omne quod non licet non expedit nec tamen omne 
 quod non expedit etiam non licet. sunt quippe licita, quae 
 non expediunt, sicut apostolo teste didicimus.

Sed inter id, quod inlicitum est et ideo non 
 expedit, atque id, quod licitum est nec tamen expedit, quid 
 intersit, aliqua uniuersali regula definire difficile est. citius 
 enim quisque dixerit: omne quod fieri non expedit, peccatum 
 est; omne autem peccatum inlicitum est. omne ergo quod 
 non expedit, inlicitum est. et ubi erunt illa, quae licita esse, 
 sed non expedire apostolus dixit, si omne quod non expedit, 
 licitum non est? quapropter quia uerum dixisse apostolum 
 dubitare non possumus et aliqua peccata esse licita dicere 
 non audemus, restat, ut dicamus fieri aliquid, quod non expediat, 
 et tamen, si licitum est, non esse peccatum, quamuis 
 quoniam non expedit, non sit utique faciendum. quodsi absurdum 
 uidetur, ut aliquid fiat quod non expedit et dicatur 
 peccasse qui fecerit, intellegendum est hoc ex consuetudine 
 sermonis absurdum: quae ita late patet, ut etiam iumenta, 
 quamuis sint rationis expertia, tamen plerumque dicamus 
 debere uapulare cum peccant; peccare autem proprie non est 
 nisi eius, qui utitur rationali uoluntatis arbitrio, quod in 
 omnibus mortalibus animantibus nonnisi homini est

 
 
 
 diuinitus adtributum. sed aliud est, cum proprie loquimur, aliud, 
 cum uerba ex aliis rebus transferendo uel abutendo mutuamur.

Vt igitur, si possumus, enitamur inter id, quod 
 licet et non expedit, et id, quod non licet atque ideo nec expedit. 
 aliquo certo fine distinguere, ea mihi uidentur licere et non 
 expedire, quae per iustitiam quidem, quae coram deo est, permittuntur, 
 sed propter offensionem hominum, ne ob hoc inpediantur 
 a salute, uitanda sunt; ea uero non licere et ideo 
 non expedire, quae sic ipsa iustitia uetantur, ut facienda non 
 sint, etiamsi ab eis, quibus in notitiam fuerint perlata, laudentur. 
 quod si ita est, ideo nonnisi inlicita prohibentur a 
 domino, ut ea, quae licita sunt et non expediunt, non legis 
 uinculo, sed libera dilectionis beneficentia caueantur.

Quocirca si dimittere infidelem coniugem non liceret, 
 hoc fieri dominus prohiberet neque id apostolus prohibens 
 diceret: ego dico, non dominus. nam si propter fornicationem 
 carnis permittitur homo a coniuge separari, quanto 
 magis in coniuge mentis fornicatio detestanda est, id est infidelitatis, 
 de qua scriptum est: quoniam ecce qui se longe 
 faciunt a te, peribunt; perdidisti omnem qui fornicatur 
 abs te! 
 
 Sed quia ita licitum est, ut non expediat, ne propter 
 coniugum separationes offensi homines ipsam doctrinam salutis, 
 qua inlicita prohibentur, exhorreant ac sic peiores atque perituri 
 in eadem infidelitate remaneant, intercedit apostolus et 
 monendo fieri uetat, quod ita licitum est, ut non expediat.

 

 
 
 
 sic enim recedere ab infidelibus uxoribus uel maritis fideles 
 uiri uel feminae non prohibentur a domino, ut neque iubeantur. 
 nam si dimittere tales coniuges iuberentur, nullus locus 
 esset consilio monentis apostoli, ne hoc fieret. nullo modo enim 
 quod dominus iubet, seruus bonus fieri prohiberet.

Namque aliquando hoc dominus per Esdram prophetam 
 iussit et factum est; dimiserunt Israhelitae uxores alienigenas, 
 quicumque tunc habere potuerunt, per quas fiebat, ut et ipsi 
 ad alienos seducerentur deos, non ut illae per maritos uero 
 adquirerentur deo. nondum enim tanta gratia saluatoris inluxerat . 
 et promissis temporalibus ueteris testamenti adhuc inhiabat 
 illius populi multitudo. et propterea cum bona terrena, quae 
 pro magno expetebant a domino, uiderent etiam his abundare, 
 qui multos falsos colebant deos, blanditiis uxorum prius eos 
 reuerebantur offendere, deinde inducebantur et colere. unde 
 iusserat dominus per sanctum Moysen, ne quis uxorem alienigenam 
 duceret. merito ergo quas duxerant domino prohibente, 
 domino iubente dimiserunt. cum uero coepisset gentibus euangelium 
 praedicari, iam coniunctos gentiles gentilibus comperit 
 coniuges: ex quibus si non ambo crederent, sed unus aut 
 una et infidelis cum fideli consentiret habitare, nec prohiberi 
 a domino debuit fidelis infidelem dimittere nec iuberi: ideo 
 scilicet non prohiberi, quia iustitia permittit a fornicante discedere 
 et infidelis hominis fornicatio est maior in corde, nec

 

 
 
 
 uera eius pudicitia cum coniuge dici potest, quia omne quod 
 non est ex fide, peccatum est: quamuis ueram fidelis 
 habeat pudicitiam etiam cum infideli coniuge, qui non habet 
 ueram. ideo autem nec iuberi debuerunt fideles ab infidelibus 
 separari, quia non contra iussionem domini gentiles fuerunt 
 ambo coniuncti.

Quoniam ergo ab infideli fidelem discedere nec prohibet 
 nec iubet dominus, ideo ut non discedat apostolus dicit, non 
 dominus, habens utique spiritum sanctum, in quo dare posset 
 utile et fidele consilium. unde cum dixisset de muliere, cuius 
 uir mortuus fuerit: beatior autem erit, si sic permanserit, 
 secundum meum consilium, ne quis hoc consilium 
 tamquam humanum et non diuinum contemnendum putaret. 
 adiecit: puto autem, et ego spiritum dei habeo. proinde 
 intellegendum est etiam ipsa, quae non a domino iubentur, 
 sed a sancto eius famulo utiliter suadentur, eodem domino 
 inspirante suaderi. absit enim, ut quisquam catholicus dixerit. 
 quando suadet spiritus sanctus, non dominum suadere, cum 
 et ipse dominus sit et inseparabilia sint opera trinitatis. dicit 
 tamen: de uirginibus autem praeceptum domini non 
 habeo, consilium autem do, non ut hoc consilium alienum 
 existimemus a domino, cum continuo sequatur et dicat: 
 tamquam misericordiam consecutus adeo, ut fidelis 
 essem. secundum deum ergo dat fidele consilium in eo 
 spiritu, de quo ait: puto autem, et ego spiritum dei 
 habeo.

Verum tamen aliud est domini iubentis imperium, aliud 
 conserui secundum misericordiam caritatis, quae illi est a

 

 
 
 
 domino inspirata atque donata, fidele consilium. ibi aliud 
 facere non licet, hic autem licet, ita sane, ut ipsum licitum 
 partim quidem expediat, partim uero non expediat. expedit 
 tunc, quando non solum per iustitiam, quae coram domino 
 est, permittitur, sed etiam hominibus nullum ex hoc inpedimentum 
 salutis infertur: uelut, cum dat consilium non nubendi 
 apostolus uirginibus, unde praeceptum domini se non habere 
 testatur, licet aliud facere, id est nubere et minus quam continentiae, 
 bonum tamen tenere nuptiarum. ipsumque licitum 
 etiam expedit, quoniam in uetita et inlicita ruituram carnis 
 infirmitatem sic excepit honestate nubendi, ut neminem inpediat 
 ad salutem, quamuis magis expediret magisque honestum esset, 
 si uirgo consilium, quo praeceptum eam non conpellit, arriperet. 
 tunc autem non expedit id quod licitum est, quando 
 permittitur quidem, sed usus ipsius potestatis aliis affert inpedimentum 
 salutis. sicut est, unde iam diu loquimur, discessio 
 coniugis fidelis ab infideli, quam non prohibet dominus 
 praecepto legis, quia coram illo iniusta non est, sed prohibet 
 apostolus consilio caritatis, quia infidelibus affert inpedimentum 
 salutis: non solum quia perniciosissime scandalizantur 
 offensi, uerum etiam quia in alia coniugia cum ceciderint 
 uiuentibus eis, a quibus dimittuntur, adulterinis nexibus colligati 
 difficillime resoluuntur.

Ideo hic, ubi id quod licet non expedit, non 
 potest dici: si dimiserit infidelem, bene facit; si non dimiserit, 
 melius facit, sicut dictum est: qui dat nuptum, bene 
 facit; et qui non dat nuptum, melius facit, quoniam 
 illud non solum utrumque pariter licet — unde ad nihil

 

 

 

 
 
 
 horum praecepto domini quisque conpellitur — sed etiam 
 utrumque expedit, aliud minus, aliud amplius, unde ad id, 
 quod amplius expedit, consilio apostoli quicumque potest 
 capere prouocatur. hoc autem ubi de dimittendo uel non 
 dimittendo infideli coniugio quaeritur, utrumque quidem pariter 
 licitum est per iustitiam, quae coram domino est, et ideo 
 nihil horum dominus prohibet; sed.non utrumque expedit 
 propter infirmitates hominum, et ideo id quod non expedit 
 apostolus prohibet dante sibi domino liberum prohibendi locum, 
 quia neque id, quod monet apostolus, prohibet dominus neque 
 id, quod prohibet apostolus, iubet dominus. quod nisi ita esset, 
 neque contra prohibitionem domini apostolus aliquid moneret 
 neque contra iussionem aliquid prohiberet. proinde in his 
 duabus causis, una de nubendo uel non nubendo, altera de 
 infideli coniuge dimittendo uel non dimittendo, aliquid simile 
 est in uerbis apostoli, aliquid dissimile. simile quidem illudquod 
 et ibi dicit: praeceptum domini non habeo, consilium 
 autem do, et hic dicit: ego dico, non dominus. 
 quale est enim \'praeceptum domini non habeo\\ tale 
 est (non dicit dominus\'; et quale est \'consilium do\\ 
 tale est (e god i co), illud autem dissimile est, quia de nubendo 
 et non nubendo potest dici, hoc bene fieri, illud melius, quoniam 
 utrumque expedit, minus aliud, magis aliud; at uero 
 de coniuge infideli dimittendo uel non dimittendo, quoniam 
 unum horum non expedit, aliud expedit, dici non oportet: 
 qui dimittit, bene facit; et qui non dimittit, melius facit, sed 
 dici oportet: non dimittat, quia etsi licet, non expedit. sic 
 ergo possumus dicere melius esse infidelem coniugem non 
 dimittere, quamuis liceat et dimittere, quemadmodum recte

 

 
 
 
 dicimus melius esse, quod et licet et expedit quam id, quod 
 licet nec expedit.

His de causis factum est, ut exponens domini 
 sermonem, quem prolixum in monte habuit, ubi uentum est 
 ad quaestionem de coniugibus dimittendis uel non dimittendis, 
 adhibitis apostolicis etiam testimoniis dicerem consilium esse 
 apostoli, non praeceptum domini, ubi ait: ceteris autem 
 ego dico, non dominus, monens eos, qui haberent coniuges 
 infideles, ut consentientes habitare secum non dimitterent. 
 quod utique ideo monendum, non iubendum fuit, quia non 
 tanto pondere prohibendi sunt homines facere licita, quamuis 
 non expediant, quanto pondere prohibentur inlicita. si autem 
 alicubi apostolus etiam illa, quae iubenda sunt! monere dignatus 
 est, hoc fecit parcendo infirmitati, non praeiudicando iussioni. 
 unde si dixit: non ut confundam uos, haec scribo, 
 sed ut filios meos carissimos moneo, quid habet 
 quaestionis, ubi ait: ego dico, non dominus? item ubi 
 ait: ecce ego Paulus dico uobis, quia si circumcidamini, 
 Christus uobis nihil proderit, numquid etiam 
 hic dixit: ego dico, non dominus? non sunt itaque ista 
 similia, quia etiam illa, quae iubet dominus, non est indignum 
 neque contrarium, si eadem monet apostolus. monemus enim, 
 quos caros habemus, ut faciant domini praecepta uel iussa. 
 cum uero ait: ego dico, non dominus, satis ostendit dominum 
 non prohibere, quod ipse prohibebat; prohibuisset autem 
 dominus, si esset inlicitum. ergo secundum ea, quae supra

 

 

 
 
 
 diu diximus multumque uersauimus, licitum erat per iustitiam, 
 sed etiam licitum non erat faciendum propter liberam 
 beneuolentiam.

Tu autem, cui placet ita non licere quod non 
 uetat dominus, sed apostolus, quemadmodum non licet quod 
 uetat dominus, cum exponere uoluisses, quid sibi uellet, quod 
 ait: ego dico, non dominus, cum alloqueretur fideles, quibus 
 essent coniuges infideles, dixisti: (quia dominus iussit, 
 ne coniugia sibimet diuersae religionis copularentur' 
 et ipsum adhibuisti testimonium domini dicentis: 
 non accipies uxorem filio tuo a filiabus alienigenarum, 
 ne traducat eum post deos suos et pereat 
 anima eius. addidisti etiam uerba apostoli, ubi dixit: 
 mulier alligata est, quamdiu uir eius uiuit. quodsi 
 mortuus fuerit uir eius, liberata est; cui uult 
 nubat, tantum in domino. quod ita exposuisti, ut adiungeres 
 *id est christiano\'. deinde secutus es et aisti: hoc 
 est ergo domini praeceptum tam in ueteri quam 
 in nouo testamento, ut nonnisi unius religionis 
 et fidei coniugia sibi maneant copulata\'. si hoc ergo 
 est domini praeceptum tam in ueteri testamento quam in 
 nouo et hoc iubet dominus, hoc docet apostolus, ut nonnisi 
 unius religionis et fidei maneant copulata coniugia, quare 
 contra hoc domini iussum, contra doctrinam suam, contra 
 praeceptum testamenti ueteris et noui iubet apostolus, ut 
 diuersae fidei coniugia maneant copulata? \'quia Paulus, 
 inquis, gentium praedicator et apostolus, iam in 
 coniugio positos non solum monet, sed etiam iubet,

 

 
 
 
 ut si unus aut una e coniugibus credidisset, alterum 
 non credentem, secum tamen habitare consentientem 
 non dimitteret\'. his uerbis tuis aliud hoc, aliud 
 esse illud satis euidenter ostendis. illud enim de his coniugiis 
 agitur, quae sibi primitus copulantur, ne nubat femina non 
 suae religionis uiro uel uir talem ducat uxorem. id enim, ut 
 dicis, iubet deus, docet apostolus, utrumque praecipit testamentum. 
 hoc autem diuersum esse quis abnuat, ubi agitur non 
 de coniungendis, sed de coniunctis? ambo quippe unius eiusdemque 
 infidelitatis fuerunt, quando coniuncti sunt; sed euangelium 
 cum uenisset, alter sine altera uel altera sine altero 
 credidit. si ergo aliud est hoc, quod sine scrupulo ullius 
 dubitationis apparet, cur fidelem cum infideli in coniugio permanere 
 non et dominus sicut apostolus iubet? nisi forte isto 
 loco uacat, quod tam fidenter ipse ait: an uultis experimentum 
 accipere eius, qui in me loquitur Christus? 
 et utique dominus est Christus. intellegisne quid dicam? an 
 in hoc explanando aliquanto diligentius immorabor?

Adtende, ut rem ipsam tamquam in conspectu considerandam 
 planiore sermone ponamus. ecce coniuges duo unius 
 infidelitatis; ita fuerunt quando iuncti sunt. nulla de his 
 quaestio est, quae pertineat ad illam domini iussionem doctrinamque 
 apostolicam et praeceptum testamenti ueteris et noui, 
 quo prohibetur fidelis cum infideli copulare coniugium. iam 
 sunt coniuges et adhuc ambo sunt infideles; adhuc tales sunt, 
 quales fuerunt, antequam iungerentur, qualesque coniuncti

 

 
 
 
 sunt. uenit euangelii praedicator, credidit eorum aut unus aut 
 una, sed ita ut infidelis cum fideli habitare consentiat. iubet 
 fideli dominus, ne infidelem dimittat an non iubet? si dixeris 
 \'iubet\', reclamat apostolus; ego dico, non dominus; si 
 dixeris *non iubet\', causam requiro. neque illam mihi responsurus 
 es, quam tuis litteris indidisti: \'quia dominus prohibet 
 fideles infidelibus iungi\'. hic enim nullo modo est 
 ista causa; de iam iunctis loquimur, non de iungendis. si 
 ergo tu causam non inuenisti, cur non uetet dominus quod 
 uetat apostolus — cernis enim iam, ut existimo, non esse 
 ipsam quam esse putaueras — uide, ne forte illa sit, quae 
 mihi uisa est, et tunc proferenda et nunc defendenda, ut 
 scilicet illud intellegamus dicere dominum, quod habet coram 
 illo nullo modo transgredienda iustitia, id est quod ita iubet 
 aut uetat, ut aliud facere omnino non liceat; quod autem 
 uolentis potestati ita permittit, ut nec agatur nec praetermittatur 
 inlicite, ipsi seruorum suorum consilio locum dare, 
 ut id potius suadeant quod uiderint expedire.

Teneatur hic ergo primitus ac maxime, ne committantur 
 inlicita. ubi autem aliquid ita licitum est, ut aliud facere non 
 sit inlicitum, fiat quod expedit [uel quod magis expedit]. illa 
 igitur, quae dominus ita dicit ut dominus, id est non monentis 
 consilio, sed dominantis imperio, non facere non licet et

 

 
 
 
 ideo nec expedit. dominus itaque praecepit mulierem a 
 uiro non discedere; quodsi discesserit — ea utique 
 causa, qua discedere licitum est — manere innuptam aut 
 uiro suo reconciliari; mulier enim sub uiro uiuo 
 marito iuncta est legi; et uiuente uiro uocabitur 
 adultera, si fuerit cum alio uiro, quoniam mulier 
 alligata est, quamdiu uir eius uiuit. unde si uxor 
 dimiserit uirum suum et alii nupserit, moechatur, 
 et qui dimissam a uiro duxerit, moechatur. ideoque 
 ex eodem praecepto domini et uir uxorem ne dimittat, 
 quoniam qui dimiserit uxorem suam praeter causam 
 fornicationis, facit eam moechari. sed si propter hanc 
 causam dimiserit, etiam ipse sic maneat; omnis enim qui 
 dimittit uxorem suam et ducit alteram, moechatur. 
 
 Haec constituta domini sine ulla retractatione seruanda 
 sunt. habet enim haec iustitia, quae coram illo est, 
 siue probent siue inprobent homines. et ideo dici non oportet 
 propter offensiones hominum, aut ne inpediantur homines ab 
 ea salute, quae in Christo est, non esse seruanda. quis enim 
 christianus audeat dicere: ne homines offendam aut ut homines 
 Christo adquiram, faciam moechari uxorem meam, ut ego 
 ipse moechus fiam?

Potest enim fieri, ut, cum adulteram uxorem quisque 
 dimiserit christianus, ita temptetur, ut aliqua femina, quae 
 nondum credidit, cupiens in eius nuptias conuenire, promittat 
 se futuram esse christianam, non fallaciter, sed si ei nupserit 
 hoc omnino factura. huic itaque iam conubium recusanti poterit 
 suggerere ille temptator: dominus dixit: quicumque 
 dimiserit uxorem suam praeter causam fornicationis 
 et aliam duxerit, moechatur; tu autem, qui dimisisti 
 propter causam fornicationis uxorem, si aliam duxeris, non 
 moechaberis. huic talia suggerenti erudito corde respondeat 
 moechari quidem illum grauius, qui praeter causam fornicationis 
 uxore dimissa alteram duxerit, sed etiam illum, qui uxore 
 fornicante dimissa sibi aliam copulauit, non ideo non moechari, 
 quia moechantem relinquit: sicut moechatur qui eam, quae 
 praeter causam fornicationis dimittitur, duxerit; nec ideo non 
 moechatur, qui eam ducit, quam dimissam praeter causam 
 fornicationis inuenerit. et propterea quod subobscure apud 
 Matthaeum positum est, quoniam totum a parte significatum 
 est, expositum esse apud alios, qui totum generaliter expresserunt, 
 sicut legitur apud Marcum: quicumque dimiserit 
 uxorem suam et aliam duxerit, adulterium committit, 
 et apud Lucam: omnis qui dimittit uxorem suam et 
 ducit alteram, moechatur. non enim alios dixerunt moechari, 
 alios non moechari, qui dimissis uxoribus suis duxerint 
 alteras, sed: quicumque dimiserit, omnem prorsus, qui 
 dimiserit uxorem suam et aliam duxerit, moechari eum sine 
 ulla exceptione dixerunt.

Sed si haec ille christianus responderit temptatori, 
 intellegens licuisse quidem sibi dimittere adulteram, sed 
 aliam ducere non licere, quid? si dicat ille temptator: committe 
 hoc peccatum, ut adquiras animam Christo in morte 
 infidelitatis positae feminae, quae parata est, si tibi nupserit, 
 fieri christiana? quid aliud christianus ad ista respondere 
 debet et dicere, nisi se non posse, Si hoc fecerit, euadere 
 iudicium, quod commemorauit apostolus, ubi ait: et sicut 
 dicunt nos quidam dicere: faciamus mala, ut ueniant 
 bona? quorum iudicium iustum est? quomodo 
 autem poterit esse salubriter christiana, quae cum illo a quo 
 ducitur erit adultera?

Non solum autem moechandum non est, quod 
 facit non quidam, sed omnis, qui dimittit uxorem suam et 
 ducit alteram, etsi propterea duxerit, ut faciat christianam, 
 sed etiam quisquis non alligatus uxori continentiam deo 
 uouerit, nullo modo debet ista conpensatione peccare, ut ideo 
 credat uxorem sibi esse ducendam, quia promisit quae 
 nuptias eius adpetit futuram se esse christianam. quod enim 
 cuique, antequam uouisset, licebat, cum id se numquam 
 facturum uouerit, non licebit; si tamen id uouerit quod 
 uouendum fuit, sicuti est perpetua uirginitas uel continentia 
 post experta conubia solutis a uinculo coniugali uel ex consensu 
 uouentibus et carnalia debita sibi inuicem relaxantibus 
 fidelibus castisque coniugibus, quod alterum sine altera uel 
 alteram sine altero uouere fas non est. haec ergo et si qua 
 alia sunt, quae rectissime uouentur, cum homines uouerint,

 

 
 
 
 nulla condicione rumpenda sunt, quae sine ulla condicione 
 uouerunt, quia et hoc dominum praecepisse intellegendum 
 est, ubi legitur: uouete et reddite domino deo uestro. 
 unde apostolus de quibusdam, quae continentiam uouent et 
 postea nubere uolunt, quod eis, antequam uouissent, utique 
 licebat, habentes, inquit, damnationem, quoniam primam 
 fidem inritam fecerunt.

Nihil ergo expedit, quod inlicitum est, et nihil, quod 
 prohibet dominus, licitum est. 
 
 Quae autem nullo domini constringente praecepto in 
 potestate dimissa sunt, in his audiatur apostolus in spiritu 
 sancto monens et consulens, ut uel meliora capiantur uel ea, 
 quae non expediunt, caueantur. ibi audiatur dicens: praeceptum 
 domini non habeo, consilium autem do, 
 et: ego dico, non dominus. ibi si meliora elegerit, qui 
 audit: solutus est ab uxore, non quaerat uxorem, 
 quia et si acceperit uxorem, non peccat, ibi uirgo 
 non nubat. qui enim non dat nuptum, melius facit; 
 et qui dat nuptum, bene facit. ibi beatior sit mulier 
 sic permanendo, quae mortuo uiro suo in potestate habet, 
 cui uult nubere, tantum in domino. quod duobus modis 
 accipi potest: aut christiana permanens aut christiano nubens. 
 non enim tempore reuelati testamenti noui in euangelio uel 
 ullis apostolicis litteris sine ambiguitate declaratum esse recolo, 
 utrum dominus prohibuerit fideles infidelibus iungi, quamuis 
 beatissimus Cyprianus inde non dubitet nec in leuibus peccatis 
 constituat, iungere cum infidelibus uinculum

 

 
 
 
 matrimonii, atque id esse dicat prostituere gentilibus 
 membra Christi. sed quia de his, qui iam coniuncti 
 sunt, alia quaestio est, audiatur et hic apostolus dicens: s i 
 quis frater habet uxorem infidelem et haec consentit 
 sentit habitare cum illo, non dimittat illam; et 
 qua mulier habet uirum infidelem et hic consentit 
 habitare cum illa, non dimittat uirum, et sic audiatur, 
 ut, quamuis fieri licitum sit, quia hoc non dicit dominus, 
 non tamen fiat, quia non expedit. non enim omnia expedire, 
 quae licita sunt, apertissime docet apostolus, sicut supra iam 
 ostendimus. propter quodlibet tamen fornicationis genus, siue 
 carnis siue spiritus, ubi et infidelitas intellegitur, et dimisso 
 uiro non licet alteri nubere et dimissa uxore non licet alteram 
 ducere, quoniam dominus nulla exceptione facta dicit: si 
 uxor dimiserit uirum suum et alii nupserit, moechatur, 
 et: omnis qui dimittit uxorem suam et 
 ducit alteram, moechatur.

His ita pro meo modulo pertractatis atque discussis 
 quaestionem tamen de coniugiis obscurissimam et inplicatissimam 
 esse non nescio. nec audeo profiteri omnes sinus eius 
 uel in hoc opere uel in alio me adhuc explicasse uel iam 
 posse, si urguear, explicare. illud autem, unde me idem in 
 alia scheda consulendum existimatis, seorsum etiam ego enodare 
 curarem, si mihi aliud, quam tibi uisum est, uideretur; 
 cum uero eadem sit etiam nostra sententia, non hinc opus 
 est diutius disputare.

Catechumenis ergo in huius uitae ultimo constitutis, 
 seu morbo seu casu aliquo si conpressi sint, ut, 
 quamuis adhuc uiuant, petere sibi tamen baptismum uel ad 
 interrogata respondere non possint, prosit eis, quod eorum 
 fide christiana iam nota uoluntas est, ut eo modo baptizentur, 
 quo modo baptizantur infantes, quorum uoluntas adhuc nulla 
 patuit. non tamen propterea damnare debemus eos, qui timidius 
 agunt, quam nobis uidetur agi oportere, ne de pecunia 
 conseruo credita inprouidius quam cautius iudicare uoluisse 
 iudicemur. satis quippe in talibus respiciendum est illud 
 apostoli, ubi ait: unusquisque nostrum pro se rationem 
 reddet deo. non ergo amplius inuicem iudicemus. 
 sunt enim, qui uel in his uel etiam in aliis obseruandum 
 putant, quod dixisse dominum legimus: nolite dare sanctum 
 canibus neque proieceritis margaritas uestras 
 ante porcos. et ista saluatoris uerba reuerentes baptizare 
 non audent eos, qui pro se respondere nequiuerint, ne forte 
 contrarium gerant uoluntatis arbitrium. quod de paruulis dici 
 non potest, in quibus adhuc rationis nullus est usus. sed non 
 solum incredibile est nec in fine uitae huius baptizari catechumenum 
 uelle, uerum etiam, si uoluntas eius incerta est, 
 multo satius est nolenti dare quam uolenti negare, ubi uelit 
 an nolit sic non apparet, ut tamen credibilius sit eum, si 
 posset, uelle se potius fuisse dicturum ea sacramenta

 

 
 
 
 percipere, sine quibus iam credidit non se oportere de corpore 
 exire.

Si autem dominus, ubi ait: nolite dare 
 sanctum canibus, hoc, quod isti cauendum putant, uellet 
 intellegi, non ipse suo traditori dedisset, quod in suam ille 
 perniciem sine culpa dantis cum dignis indignus accepit. unde 
 cum hoc diceret dominus, credendum est significare uoluisse, 
 quod lucem intellegentiae spiritalis inmunda corda non portant. 
 et si portanda doctor ingesserit, quae non recte accipiunt, 
 quia non capiunt, uel reprehensionis morsibus lacerant uel 
 contemnendo conculcant. si enim beatus apostolus quamuis in 
 Christo iam renatis tamen adhuc paruulis lac dicit se dedisse, 
 non escam — necdum enim poteratis, inquit, sed nec 
 adhuc quidem potestis — si denique ipse dominus 
 electis apostolis dixit: adhuc multa habeo uobis dicere, 
 sed non potestis illa portare modo, quanto minus 
 possunt ferre, quaecumque de incorporea luce dicuntur, inmundae 
 mentes inpiorum! 
 
 XXVIII. 35. Sed ut sermo noster ad hoc potius claudatur, 
 unde sumpsit exordium, ego non solum alios catechumenos 
 uerum etiam ipsos, qui uiuentium coniugiis copulati retinent 
 adulterina consortia, cum saluos corpore non admittamus ad 
 baptismum, tamen, si desperati iacuerint nec pro se respondere 
 potuerint, baptizandos puto, ut etiam hoc peccatum cum 
 ceteris lauacro regenerationis abluatur. quis enim nouit, utrum 
 fortassis adulterinae carnis inlecebra usque ad baptismum

 

 
 
 
 statuerant detineri? si autem ab illa desperatione recreati 
 potuerint uiuere, aut facient, quod statuerant, aut edocti 
 obtemperabunt aut de contemptoribus fiet, quod fieri etiam 
 de baptizatis talibus debet. quae autem baptismatis, eadem 
 reconciliationis est causa, si forte paenitentem finiendae uitae 
 periculum praeoccupauerit. nec ipsos enim ex hac uita sine 
 arra suae pacis exire uelle debet mater ecclesia.

Ad ea, quae mihi scripseras, frater religiose Pollenti, 
 iam rescripseram non paruum uolumen de his, qui uiuentibus 
 coniugibus suis aliis copulantur. quod cum innotuisset dilectioni 
 tuae,. addidisti aliqua ad libellum tuum, etiam his me 
 respondere desiderans. sed cum facere disponerem, addendo 
 et ego ad meum, ita ut unus liber esset etiam responsionis 
 meae, repente illud editum est, quod absolueram prius, flagitantibus 
 fratribus et nescientibus, quod adhuc aliquid esset 
 addendum. hinc factum est, ut altero seorsum opusculo ad ea, 
 quae addidisti, respondere conpellerer. non autem quae

 
 
 
 addidisti, adiuncta sunt fini opusculi tui; sed ubi uisum est, eius 
 interiecta sunt corpori.

Horum primum illud est — cui quidem arbitror me 
 respondere debere — quod in his apostoli uerbis, ubi ait: 
 ceteris autem ego dico, non dominus, mulierem a 
 uiro non discedere; quodsi discesserit, manere innuptam 
 aut uiro suo reconciliari, non putas ita dictum 
 esse (si discesserit\', ut a uiro fornicante discessisse intellegatur, 
 qua sola causa discedere licitum est; sed potius 
 existimas a pudico, et ideo iussam manere innuptam, ut possit 
 ei reconciliari, si continere ille noluisset, ne uirum ad fornicandum, 
 id est ad aliam se uiuente ducendam ipsa non reconciliata 
 conpelleret. ceterum si a uiro fornicante discesserit, 
 putas ei non praecipi, ut innupta permaneat, sed hoc eam 
 facere, si continens esse uoluerit, non ut praecepti uiolatrix 
 inueniatur esse, si nupserit. quae tibi uidetur forma et a uiro 
 esse seruanda, ut uxorem non dimittat excepta causa fornicationis; 
 si autem dimiserit, maneat sine coniugio, ut pudicae 
 reconciliari possit uxori, nisi forte continentiam illa delegerit, 
 ne uxoris castae reconciliationem refugiens ipse illam cogat 
 moechari, si se non continens uiuente illo nupserit alteri; 
 si autem fuerit ab uxore fornicante disiunctus, iam eum 
 nullo praecepto ut se contineat detineri nec omnino moechari, 
 si uiua illa alteram duxerit, quoniam id, quod ait 
 apostolus idem: mulier alligata est, quamdiu uir eius 
 uiuit; quodsi mortuus fuerit uir eius, liberata est; 
 cui uult nubat, sic intellegendum existimas, ut, si uir fuerit 
 fornicatus, pro mortuo deputetur et uxor pro mortua, et ideo

 

 
 
 
 liceat cuilibet eorum tamquam post mortem ita post fornicationem 
 coniungi alteri.

Quibus tuis sensibus consideratis abs te quaero, 
 utrum quicumque duxerit mulierem, quae uiro alligata esse 
 destiterit, adulter habendus sit. quod tibi existimo non uideri. 
 ideo enim mulier uiuente uiro uocabitur adultera, si 
 fuerit cum alio uiro, quoniam mulier alligata est. 
 quamdiu uir eius uiuit; hoc autem uinculum si ei cum uiro 
 uiuente non esset, sine ullo adulteri crimine alteri nuberet. 
 proinde si alligata est quamdiu uir eius uiuit, nullo modo 
 nisi uiro mortuo soluta dicenda est ab hoc uinculo. porro si 
 morte cuiuslibet eorum inter maritum et uxorem hoc uinculum 
 soluitur et pro morte habenda est, sicut dicis, etiam fornicatio, 
 procul dubio erit ab hoc et mulier soluta, quando fuerit fornicata. 
 neque enim dici poterit haec alligata uiro, quando ab 
 illa fuerit uir solutus. ac per hoc posteaquam fornicando 
 alligata uiro esse destiterit, quisquis eam duxerit, adulter 
 non erit. 
 
 Et uide, quam sit absurdum, ut ideo non sit adulter. 
 quia duxit adulteram. immo uero, quod est monstrosius, nec 
 ipsa mulier erit adultera, quoniam non erit posteriori uiro 
 uxor aliena, sed sua. soluto enim per adulterium priore coniugali 
 uinculo cuicumque iam nupserit coniugem non habenti 
 non adultera cum adultero, sed uxor erit potius cum marito. 
 quomodo ergo erit uerum: mulier alligata est, quamdiu 
 uir eius uiuit? ecce uir eius uiuit, quia nec de corpore 
 excessit nec fornicatus est, quod pro morte uis deputare; et

 

 
 
 
 tamen ei mulier alligata iam non est. nonne adtendis, quam 
 sit hoc contra apostolum dicentem: mulier alligata est, 
 quamdiu uir eius uiuit? an forte dicturus es: uiuit 
 quidem, sed uir eius iam non est, quoniam tunc esse destitit, 
 quando illa per adulterium coniugale uinculum soluit? quomodo 
 igitur uiuente uiro uocabitur adultera, si fuerit 
 cum alio uiro? quandoquidem uir eius ille iam non est 
 coniugali uinculo per mulieris adulterium iam soluto. quo 
 enim uiuente uiro nisi suo uocabitur adultera, si fuerit cum 
 alio uiro? at si uir eius esse ille iam destitit, non utique 
 uiuente uiro uocabitur adultera, si fuerit cum alio uiro, sed 
 nullum habens uirum nubendo erit cum suo uiro. hoc qui 
 sentit, nonne cernis quam contra apostolum sentiat? quod 
 quidem non ipse sentis, sed hoc sequitur illa quae sentis. 
 muta ergo antecedentia, si uis cauere sequentia, et noli dicere 
 mortuum uirum uel mortuam uxorem hoc loco debere intellegi 
 etiam fornicantem. quamobrem secundum doctrinam sanam 
 mulier alligata est, quamdiu uir eius uiuit, id est 
 nondum corpore abscessit; mulier enim sub uiro uiuo 
 marito iuncta est legi, hoc est in corpore constituto. 
 si autem mortuus fuerit, hoc est de corpore exierit, 
 euacuata est a lege uiri. igitur uiuente uiro uocabitur 
 adultera, si fuerit cum alio uiro. si autem 
 mortuus fuerit uir eius, liberata est a lege, ut non 
 sit adultera, si fuerit cum alio uiro. haec uerba apostoli 
 totiens repetita, totiens inculcata uera sunt, uiua sunt, 
 sana sunt, plana sunt. nullius uiri posterioris mulier uxor

 

 

 

 
 
 
 esse incipit, nisi prioris esse desiuerit. esse autem desinet 
 uxor prioris, si moriatur uir eius, non si fornicetur. licite 
 itaque dimittitur coniux ob causam fornicationis; sed manet 
 uinculum pudoris, propter quod fit reus adulterii, qui dimissam 
 duxerit etiam ob hanc causam fornicationis.

Sicut enim manente in se sacramento regenerationis 
 excommunicatur cuiusquam reus criminis nec illo sacramento 
 caret, etiamsi numquam reconcilietur deo, ita manente in se 
 uinculo foederis coniugalis uxor dimittitur ob causam fornicationis 
 nec carebit illo uinculo, etiamsi numquam reconcilietur 
 uiro; carebit autem, si mortuus fuerit uir eius. reus uero 
 excommunicatus ideo numquam carebit regenerationis sacramento 
 etiam non reconciliatus, quoniam numquam moritur 
 deus. remanet itaque, ut, si sapere secundum apostolum uolumus, 
 non dicamus uirum adulterum pro mortuo deputandum 
 et ideo licere uxori eius alteri nubere. quamuis enim sit mors 
 adulterium non corporis, sed, quod peius est, animae, non 
 tamen et de ista morte loquebatur apostolus, cum dicebat: 
 quodsi mortuus fuerit uir eius, cui uult nubat, sed 
 de illa sola, qua de corpore exitur, quoniam, si per coniugis 
 adulterium coniugale soluitur uinculum, sequitur illa peruersitas, 
 quam cauendam esse monstraui, ut et mulier per inpudicitiam 
 soluatur hoc uinculo, quae si soluitur, libera erit 
 a lege uiri, et ideo, quod insipientissime dicitur, non erit 
 adultera, si fuerit cum alio uiro, quia per adulterium liberata 
 est a priore uiro. quod si ita est a ueritate deuium, ut nullus

 

 
 
 
 id, non dico christianus, sed humanus sensus admittat, profecto 
 mulier alligata est, quamdiu uir eius uiuit, 
 quod ut apertius dicam, quamdiu uir eius in corpore est. 
 pari ergo forma et uir alligatus est, quamdiu mulier eius in 
 corpore est. unde si uult dimittere adulteram, non ducat 
 alteram, ne quod in illa culpat, ipse committat. similiter et 
 mulier, si dimittit adulterum, non sibi copulet alterum; alligata 
 est enim, quamdiu uir eius uiuit nec a lege uiri nisi 
 mortui liberatur, ut non sit adultera, si fuerit cum alio uiro.

Quod autem tibi durum uidetur, ut post adulterium 
 reconcilietur coniugi coniux, si fides adsit, non erit durum. 
 cur enim adhuc deputamus adulteros, quos uel baptismate 
 ablutos uel paenitentia credimus esse sanatos? haec crimina 
 in uetere dei lege nullis sacrificiis mundabantur, quae noui 
 testamenti sanguine sine dubitatione mundantur; et ideo tunc 
 omni modo prohibitum est ab alio contaminatam uiro recipere 
 uxorem, quamuis Dauid Saulis filiam, quam pater eiusdem 
 mulieris ab eo separatam dederat alteri, tamquam noui 
 testamenti praefigurator sine cunctatione receperit. nunc autem 
 posteaquam Christus ait adulterae: nec ego te damnabo; 
 uade, deinceps iam noli peccare, quis non intellegat 
 debere ignoscere maritum, quod uidet ignouisse dominum amborum 
 nec se iam debere adulteram dicere, cuius paenitentis 
 crimen diuina credit miseratione deletum?

Sed hoc uidelicet infidelium sensus exhorret, ita 
 ut nonnulli modicae fidei uel potius inimici uerae fidei, credo,

 

 

 
 
 
 metuentes peccandi inpunitatem dari mulieribus suis, illud, 
 quod de adulterae indulgentia dominus fecit, auferrent de 
 codicibus suis, quasi permissionem peccandi tribuerit qui 
 dixit: iam deinceps noli peccare, aut ideo non debuerit 
 mulier a medico deo illius peccati remissione sanari, ne offenderentur 
 insani. neque enim quibus illud factum domini displicet, 
 ipsi pudici sunt et eos seueros castitas facit; sed potius 
 ex illo sunt hominum numero, quibus dominus ait: qui sine 
 peccato est uestrum, prior in eam lapidem iaciat. 
 nisi quod illi conscientia territi recesserunt et temptare Christum 
 atque adulteram persequi destiterunt, isti autem et 
 aegroti medicum reprehendunt et in adulteras adulteri saeuiunt: 
 quibus si diceretur, non quod illi audierunt: qui sine 
 peccato est — quis enim sine peccato? — sed: qui sine 
 isto peccato est, prior in illam lapidem mittat, tum 
 uero forsitan cogitarent, qui indignabantur, quod adulteram 
 non occiderant, quanta illis misericordia dei parceretur, ut 
 adulteri uiuerent.

Sed cum haec eis dicimus, non solum nihil uolunt 
 detrahere seueritati, sed irascuntur insuper ueritati et loquuntur 
 atque respondent: sed nos uiri sumus. an uero sexus 
 nostri dignitas hanc sustinebit iniuriam, ut, cum aliis feminis 
 praeter uxores nostras si quid admittimus, in luendis poenis 
 mulieribus comparemur? quasi non propterea magis debeant

 

 
 
 
 inlicitas concupiscentias uiriliter frenare, quia uiri sunt; quasi 
 non propterea magis debeant mulieribus suis ad uirtutis huius 
 exemplum se praebere, quia uiri sunt; quasi non propterea 
 minus debeant a libidine superari, quia uiri sunt; quasi non propterea 
 minus debeant lasciuienti carni seruire, quia uiri sunt et 
 tamen indignantur, si audiant adulteros uiros pendere similes 
 adulteris feminis poenas, cum tanto grauius eos puniri oportuerit, 
 quanto magis ad eos pertinet et uirtute uincere et 
 exemplo regere feminas. christianis equidem loquor, qui fideliter 
 audiunt: caput mulieris uir, ubi se agnoscunt duces, 
 illas autem comites esse debere. et ideo cauendum uiro iliac 
 ire uiuendo, qua timet, ne uxor sequatur imitando. sed isti, 
 quibus displicet, ut inter uirum et uxorem par pudicitiae 
 forma seruetur, et potius eligunt, maximeque in hac causa, 
 mundi legibus subditi esse quam Christi, quoniam iura forensia 
 non eisdem quibus feminas pudicitiae nexibus uiros uidentur 
 obstringere, legant, quid imperator Antoninus, non utique 
 christianus, de hac re constituerit, ubi maritus uxorem de 
 adulterii crimine accusare non sinitur, cui moribus suis non 
 praebuit castitatis exemplum, ita ut ambo damnarentur, si 
 ambos pariter inpudicos conflictus ipse conuinceret. nam supra 
 dicti imperatoris haec uerba sunt, quae apud Gregorianum 
 leguntur. sane, inquit, litterae meae nulla parte causae 
 praeiudicabunt. neque enim, si penes te culpa 
 fuit, ut matrimonium solueretur et secundum

 

 
 
 
 legem Iuliam Eupasia uxor tua nuberet, propter 
 hoc rescripto meo adulterii damnata erit, nisi 
 constet esse commissum. habebunt autem ante 
 oculos hoc inquirere, an, cum tu pudice uiueres. 
 illi quoque bonos mores colendi auctor fuisti. 
 periniquum enim mihi uidetur esse, ut pudicitiam 
 uir ab uxore exigat, quam ipse non exhibet. quae 
 res potest et uirum damnare, non ob conpensationem 
 mutui criminis rem inter utrumque conponere 
 uel causam facti tollere. si haec obseruanda sunt propter 
 decus terrenae ciuitatis, quanto castiores quaerit caelestis 
 patria et societas angelorum! quae cum ita sint, numquid 
 ideo minor est, ac non potius maior et peior uirorum inpudicitia 
 quam inest illis superba et licentiosa iactantia? non 
 igitur exhorreant uiri, quod adulterae Christus ignouit; sed 
 potius agnoscant etiam periculum suum et simili morbo laborantes 
 ad eundem saluatorem supplici pietate confugiant et 
 quod in illa factum legunt etiam sibi necessarium esse fateantur, 
 adulteriorum suorum medicinam suscipiant, adulterare 
 iam desinant, laudent in se dei patientiam, agant paenitentiam, 
 sumant indulgentiam, mutent de poena feminarum et de sua 
 inpunitate sententiam.

Quibus consideratis atque tractatis si communis 
 condicio, commune malum, commune periculum, commune 
 uulnus, communis salus fideliter et humiliter cogitetur, non

 
 
 
 erit turpis neque difficilis etiam post perpetrata atque purgata 
 adulteria reconciliatio coniugum, ubi per claues regni caelorum 
 non dubitatur fieri remissio peccatorum, non ut post uiri 
 diuortium adultera reuocetur, sed ut post Christi consortium 
 adultera non uocetur. uerum ecce non fiat, nemo conpellit, 
 quia forte lex aliqua huius saeculi uetat secundum terrenae 
 ciuitatis modum, ubi cogitata non est abolitio criminum per 
 sanguinem sanctum. suscipiatur ergo continentia, quam nulla 
 lex prohibet, in alia non eatur adulteria. et quid ad nos, si 
 nec saltem diuina miseratione mundata marito reconcilietur 
 adultera, dum tamen non reconciliatis adulteris non alia fiant 
 quasi conubia, quae conuincuntur esse adulteria? mulier 
 enim alligata est, quamdiu uir eius uiuit. ergo consequenter 
 et uir alligatus est, quamdiu mulier eius uiuit. 
 haec alligatio facit, ut aliis, coniungi sine adulterina copulatione 
 non possint. unde necesse est ex duobus coniugibus 
 quattuor adulteros fieri, si et illa alteri nupserit et ille adulteram 
 duxerit. quamuis enim sceleratius moechetur, qui non 
 causa fornicationis uxore dimissa alteram ducit — quod genus 
 adulterii commemorauit Matthaeus — tamen non solum ipse 
 moechatur, sed, sicuti est apud Marcum, quicumque dimiserit 
 uxorem suam et aliam duxerit, adulterium 
 committit super eam; et si uxor dimiserit uirum 
 suum et alii nupserit, moechatur et, sicuti est apud 
 Lucam, omnis qui dimittit uxorem suam et ducit 
 alteram, moechatur; et qui dimissam a uiro

 

 
 
 
 rit, moechatur. de quibus testimoniis satis in libro superiore 
 disserui.

Sed respondes mihi: \'continenter uiuere paucorum 
 est; et ideo qui fornicantes coniuges dimiserunt, 
 quoniam non possunt reconciliari, tantum 
 se periclitari uident, ut legem Christi non humanam, 
 sed feralem pronuntient). o frater, quantum ad 
 incontinentes pertinet, multas querellas habere possunt, quibus, 
 ut dicis, legem Christi feralem pronuntient, non humanam. 
 et tamen non propter illos euangelium Christi peruertere uel 
 mutare debemus. te quippe sola illorum querella permoueret, 
 qui coniuges causa fornicationis intercedente dimittunt, si 
 alias ducere non sinantur, quoniam continere paucorum est 
 atque ad id debent laude adhortari, non lege conpelli. itaque 
 si dimissa adultera non ducitur altera, iustam querellam, 
 sicut putas, habebit hominum incontinentia. sed adtende, quam 
 plura sint, ubi, si querellas incontinentium uelimus admittere, 
 necesse nobis erit adulteria facienda permittere. quid? si enim 
 aliquo diuturno et insanabili morbo corporis teneatur coniux, 
 quo concubitus inpeditur? quid? si captiuitas uel uis aliqua 
 separet, ita ut sciat uiuere maritus uxorem, cuius sibi copia 
 denegatur, censesne admittenda incontinentium murmura et 
 permittenda adulteria? quid in hoc ipso, unde interrogatus 
 est dominus responditque fieri non debere, sed ad duritiam

 

 
 
 
 cordis illorum Moysen permisisse dari libellum repudii et 
 quacumque causa dimittere coniugem? nonne lex Christi incontinentibus 
 displicet, qui uxores litigiosas, iniuriosas, imperiosas, 
 fastidiosas et ad reddendum debitum coniugale difficillimas 
 repudio interposito abicere uolunt et alteras ducere? 
 iam ergo quia istorum incontinentia legem Christi horruit, 
 ad eorum lex Christi arbitrium commutanda est?

Iam uero si maritum relinquat uxor uel maritus uxorem 
 non causa fornicationis, sed potius continentiae sitque 
 incontinens, cui repudium propter hoc datur, quaero utrum 
 non erit adulter uel adultera, si alteri copuletur. si (non 
 erit\' [ut] dicitur, domino contradicitur, cuius haec uerba sunt: 
 dictum est autem: quicumque dimiserit uxorem 
 suam, det illi libellum repudii. ego autem dico, 
 quia omnis qui dimiserit uxorem suam excepta 
 causa fornicationis, facit eam moechari; et qui 
 dimissam duxerit, adulterat. ecce dimissa est,, non 
 dimisit et quia continere paucorum est, incontinentiae cessit 
 et nupsit; et tamen adulter adulteram duxit. ambo rei, 
 ambo damnandi sunt, et quae nupsit uiuo marito et qui 
 duxit eam, cuius uiuit maritus. numquid hic legem Christi 
 dicimus inhumanam, qua constituitur rea tanti criminis atque 
 punitur, quam uir nulla eius praecedente fornicatione dimisit 
 et, quia paucorum est continere, dimittendo conpulit nubere? 
 cur non hic dicimus habendum esse pro mortuo, qui male 
 dimittendo prior coniugale uinculum rupit? nam qua ratione

 

 
 
 
 dicturus es eum rupisse uinculum coniugale, qui, licet sit 
 moechus, non dimisit uxorem, et eum non rupisse, qui etiam 
 castam dimisit uxorem? ego autem dico in utroque manere 
 hoc uinculum, quoniam mulier alligata est, quamdiu 
 uir eius uiuit, siue continens siue moechus, et ideo moechari 
 eam, quae dimissa nupserit, et moechari eum, qui 
 dimissam duxerit, siue a moecho siue a continente dimissa 
 sit, quoniam mulier alligata est, quamdiu uir eius 
 uiuit sed nunc de querellis incontinentium disputamus. 
 quid enim uidetur iustius huius mulieris querella, quae 
 dicit: dimissa sum, non dimisi; et quoniam continere paucorum 
 est, non me continui. ne fornicarer nupsi; et dicor 
 moecha quia nupsi? numquid propter huius quasi iustam 
 querellam legem censebimus mutandam esse diuinam, ut 
 istam non iudicemus adulteram? absit. sed respondebis non 
 eam debuisse dimitti, quia fornicationis nulla causa praecesserat. 
 uerum dicis; nam peccatum mariti eius dominus expressit, 
 ubi ait: qui dimiserit uxorem suam excepta 
 causa fornicationis facit eam moechari. sed numquid 
 ista ideo nubendo postea non peccauit, quia prius 
 dimittendo ille peccauit? quid ergo ei prodest, quod de 
 lege Christi mulier incontinens queritur, nisi ut murmurans 
 puniatur?

Iam nunc etiam illa uideamus, quae alio loco 
 interponens addidisti meque ad ea respondere uoluisti. ubi te mouet 
 et miseraris hominem, qui cubare cum adultera, etiamsi 
 non incontinentia, certe filiorum procreandorum necessitate 
 conpellitur, si non ei licet sic eam dimittere, ut ea uiuente 
 alteram ducat. unde recte mouereris, si adulterium non esset

 

 
 
 
 quamuis adultera uiua uxore alteram ducere. si autem adulterium 
 est, ut ea quae sunt disputata docuerunt, quid obtenditur 
 procreandorum causa filiorum? non enim propterea 
 flagitiorum est permittenda licentia. aut uero tam cauendum 
 est sine posteris mori quam eligendum in posterum uiuere? 
 quod non sinentur adulteri, quos necesse est post primam: 
 mortem secundae mortis aeternitate damnari. nam procreandorum 
 filiorum ista causatio etiam non adulteras, sed castissimas 
 feminas, si forte sint steriles, cogit dimitti et alteras duci: 
 quod tibi existimo non placere.

Quapropter si causa incontinentiae non sunt excusanda 
 adulteria, quanto minus excusantur procreandorum causa 
 filiorum!\'
 
 Illi quippe infirmitati, hoc est incontinentiae uoluit 
 apostolus subuenire honestate nuptiarum. non enim ait: si 
 filios non habet, nubat, sed: si se non continet, nubat. 
 filiorum quidem propagatione conpensatur, quod incontinentiae 
 nubendo ceditur. nam utique incontinentia uitium est,- coniugium 
 autem non est uitium; et ideo fit per hoc bonum, ut 
 illud ueniale sit malum. cum sint ergo nuptiae causa generandi 
 institutae, ea causa fiebant a patribus, qui tantum officio 
 generandi feminis, sed non inlicite, miscebantur. erat enim 
 tunc quaedam propagandi necessitas, quae nunc non est, quoniam 
 tempus amplectendi, sicut scriptum est, quod utique 
 tunc fuit, et tempus continendi ab amplexu, quod 
 nunc est. de quo tempore apostolus loquens ait: de cetero, 
 fratres, tempus breue est; reliquum est, ut et qui

 

 
 
 
 habent uxores, tamquam non habentes sint. unde 
 nunc certissime dicitur: quae potest capere, capiat; 
 quae autem se non continet, nubat. tunc ergo etiam continentia 
 propter propagationem filiorum in nuptias descendebat 
 officio; nunc autem uinculum nuptiale incontinentiae subuenit 
 uitio, ut ab eis, qui se non continent, non per turpitudinem 
 stuprorum, sed per honestatem coniugiorum fiat propagatio 
 filiorum. cur ergo non dixit apostolus: si filios non habet, 
 nubat? quia scilicet hoc tempore continendi ab amplexu non 
 est necesse filios propagare. et quare dixit: si se non continet, 
 nubat? utique propterea, ne per incontinentiam cogatur 
 adulterare. si ergo se continet, nec nubat nec generet; si 
 autem se non continet, licite nubat, ne turpiter generet aut 
 turpius concumbendo non generet. quamquam hoc, quod ultimum 
 dixi, nonnulli faciant etiam licite coniugati. inlicite 
 namque et turpiter etiam cum legitima uxore concumbitur. 
 ubi prolis conceptio deuitatur. quod faciebat Aunan filius 
 Iudae, et occidit illum propter hoc deus. propagatio itaque 
 filiorum ipsa est prima et naturalis et legitima causa nuptiarum. 
 ac per hoc qui propter incontinentiam coniunguntur, 
 non sic debent temperare malum suum, ut bonum exterminent 
 nuptiarum, id est propagationem filiorum. de incontinentibus 
 quippe loquebatur apostolus, ubi ait: uolo igitur iuniores 
 nubere, filios procreare, matres familias esse, nullam 
 occasionem dare aduersario maledicti gratia. 
 iam enim quaedam conuersae sunt retro post

 

 
 
 
 satanan. cum itaque dicebat: uolo iuniores nubere, hoc 
 utique monebat propter ruinam continentiae fulciendam. sed 
 ne forte ab eis sola carnalis concupiscentiae cogitaretur infirmitas, 
 cui tantummodo esset opere conubii seruiendum, 
 nuptiarum autem uel contemneretur uel neglegeretur bonum, 
 continuo subiunxit: filios procreare, matres familias 
 esse. qui uero eligunt continere, aliquid utique melius eligunt. 
 quam est nuptiarum bonum; hoc est generatio filiorum. unde 
 si eligitur continentia, ut bono nuptiarum melius aliquid 
 capessatur, quanto potius custodienda est, ut adulterium caueatur! 
 cum enim dixisset apostolus: quodsi se non continet, 
 nubat, melius est enim, inquit, nubere quam uri, 
 non dixit \'melius est moechari quam uri\'.

Non est igitur, ad quod exhortemur eos qui 
 reconciliari timent coniugibus adulteris paenitendo sanatis 
 nisi ad custodiendam continentiam, quoniam mulier alligata, 
 quamdiu siue moechus siue castus uir eius uiuit, 
 moechatur, si alteri nupserit, et uir alligatus, quamdiu siue 
 moecha . siue casta uxor eius uiuit, moechatur, si alteram 
 duxerit. haec namque alligatio quandoquidem non soluitur, 
 etiamsi per repudium coniux a casto coniuge separetur, multo 
 minus soluitur, si non separata moechetur. ac per hoc 
 non eam soluit nisi mors coniugis non in adulterium corruentis, 
 sed de corpore exeuntis. quapropter si recesserit mulier 
 ab adultero uiro et ei reconciliari non uult, maneat innupta; 
 et si dimiserit uir adulteram mulierem et eam non uult 
 recipere nec post paenitentiam, custodiat continentiam, etsi

 

 
 
 
 non ex uoluntate eligendi potioris boni, certe ex necessitate 
 uitandi perniciosi mali. ad hoc exhortarer, etiamsi uxor esset 
 in languore insanabili atque diuturno, etiamsi alicubi esset 
 corpore separata, quo maritus non posset accedere; postremo 
 ad hoc exhortarer, etiamsi mulier uolens uiuere continenter, 
 quamuis contra disciplinam, quia non ex consensu, tamen 
 pudicum pudica dimitteret. puto enim christianum neminem 
 reluctari adulterum esse, qui uel diu languente uel diu absente 
 uel continenter uiuere cupiente sua uxore alteri commixtus 
 est feminae. sic ergo et dimissa adultera adulter est cum 
 altera, quoniam non ille aut ille, sed omnis qui dimittit 
 uxorem suam et ducit alteram, moechatur. quapropter 
 si a coniugali uinculo inmunis minus adpetitur uita 
 sanctorum, exhorreatur poena moechorum et timore saltem 
 frenetur concupiscentia, si amore non eligitur continentia. si 
 enim, ubi est timor, operetur labor, ubi erat labor, erit et 
 amor. non enim confidendum est de nostris uiribus; sed 
 oratio adiungenda conatibus, ut inpleat bonis, qui deterret 
 a malis.

Respondeamus etiam ad illud, ubi putas maritos 
 ad puniendas adulteras sine ulla miseratione conpelli, cum 
 uolunt eas mori, si eis uiuentibus non eis licet alteras ducere. 
 quam crudelitatem uolens exaggerare dixisti: (non mihi 
 uidetur, amantissime pater, hic diuinus esse sensus, 
 ubi benignitas et pietas excluditur\'. ita istuc 
 dicis, quasi propterea mariti parcere debeant adulteris feminis.

 

 
 
 
 quia licet eis alteras ducere, ut, si non licet, non parcant, 
 ut liceat. quin immo propterea debent peccatricibus praebere 
 misericordiam, ut et ipsi pro suis peccatis misericordiam 
 consequantur. et multo magis hoc eis faciendum est, qui 
 dimissis uxoribus adulteris cupiunt uiuere continenter. tanto 
 quippe debent esse misericordiores, quanto uolunt esse sanctiores, 
 ut castitate in se ipsis seruanda diuinitus adiuuentur, 
 dum castitatem ab uxoribus uiolatam nec ipsi humanitus 
 ulciscuntur. et maxime uox illa dominica eis est in memoriam 
 reuocanda: qui sine peccato est, prior in illam lapidem 
 iaciat. non qui sine ipso peccato est. quoniam loquimur de 
 pudicis uiris, sed qui sine peccato est: quod si esse se 
 dixerint. se ipsos seducunt, et ueritas in eis non est. 
 porro si se non seducunt et est in eis ueritas, non erit in 
 eis cruenta seueritas. scientes enim se non esse sine peccato, 
 dimittunt, ut dimittatur eis, nec ab eis benignitas et pietas 
 excluditur. magis enim haec excluduntur, si peccatis coniugum 
 ab eis impetret ueniam licentia libidinis, non cura pietatis; 
 id est ut propterea parcant, quia licet eis alteras ducere, et 
 non potius propterea, quia uolunt et sibi dominum parcere.

Quanto itaque melius, honestius, christiana denique 
 professione dignius, ut parcant adulterarum sanguini uxorum, 
 quod scriptum est eis dicimus. dimitte iniustitiam proximo 
 tuo, et tunc precanti tibi peccata soluentur. 
 homo homini conseruat iram et a domino quaerit

 

 
 
 
 medellam? super hominem similem sibi non habet 
 misericordiam et de peccatis suis deprecatur? 
 cum ipse caro sit, conseruat iracundiam, quis propitiabitur 
 peccatis illius? et de euangelio: dimittite, 
 et dimittetur uobis — ut possimus dicere: dimitte 
 nobis debita nostra, sicut et nos dimittimus debitoribus 
 nostris — et de apostolo: nulli malum pro 
 malo reddentes et si qua sunt huius modi in scripturis 
 sanctis, quibus ad ulciscendum quando humanus animus excitatur, 
 quia christianus est, mitigatur. 
 
 
 Quanto, inquam, ista melius dicimus, quam ut dicamus: 
 tantum adulteras istas dimittite, et earum nolite sanguinem 
 quaerere; quidquid doloris ex earum flagitiis habetis, 
 consolabuntur uos aliae, quas duxeritis; merito enim uelletis 
 istas de uiuentium numero auferre, si earum uita inpedimento 
 esset, quominus alias duceretis. nunc uero etiam istis uiuentibus 
 cum liceat alia uobis matrimonia prouidere, quid eas 
 tantopere uultis occidere? haec si dicimus, nonne adtendis, 
 quam nostra suasio longe sit a charactere christiano? qui et 
 falsum dicimus eis licere, quod non licet, hoc est istis uiuentibus, 
 ut aliis copulentur, et si propterea illis pepercerint, non 
 parcunt propter pietatem, sed propter aliarum nuptiarum 
 liberam potestatem. postremo quaero abs te, utrum marito 
 christiano liceat uel secundum ueterem dei legem uel romanis 
 legibus adulteram occidere. si licet, melius est, ut ab utroque

 

 
 
 
 se temperet, id est et a licito illa peccante supplicio et ab 
 inlicito illa uiuente coniugio. quodsi alterutrum eligere perseuerat, 
 satius est ei facere quod licet, ut adultera puniatur, 
 quam id quod non licet, ut ipsa uiua ille moechetur. si autem, 
 quod uerius dicitur, non licet homini christiano adulteram 
 coniugem occidere, sed tantum dimittere, quis est tam demens, 
 qui ei dicat: fac, quod non licet, ut tibi liceat quod non 
 licet? cum enim utrumque secundum legem Christi inlicitum 
 sit, siue adulteram occidere siue illa uiuente alteram ducere, 
 ab utroque abstinendum est, non inlicitum pro inlicito faciendum. 
 si enim facturus est, quod non licet, iam faciat adulterium 
 et non faciat homicidium, ut uiuente uxore alteram ducat 
 et non humanum sanguinem fundat. quodsi est utrumque 
 nefarium, non debet alterum pro altero perpetrare, sed utrumque 
 uitare.

Hic uideo, quid dici ab incontinentibus possit: 
 quod uidelicet qui dimittit et uiuere permittit adulteram, si 
 alteram duxerit, quamdiu illa prior uiuit, perpetuus adulter 
 est nec agit paenitentiam fructuosam a flagitio non recedens; 
 nec, si catechumenus est, ad baptismum admittitur, quoniam 
 ab eo quod inpedit non mutatur; nec reconciliari paenitens 
 potest in eadem nequitia perseuerans: si autem accusando 
 adulteram occiderit, hoc peccatum, quoniam transactum est 
 et in eo non permanetur, et, si a catechumeno factum est, baptismate 
 abluitur et, si a baptizato, paenitentia et reconciliatione 
 sanatur. sed numquid propterea dicturi sumus adulterium 
 non esse adulterium, quod sine dubio committitur, si coniuge 
 adultera uiuente altera ducitur? sed hoc adulterii genere 
 excepto nempe non dubitas esse adulterium, si quisquam ducat

 

 

 
 
 
 uiuentis uxorem a uiro suo per libellum repudii sine ulla 
 mulieris fornicatione dimissam. quid ergo? cum uiderit se 
 nec ad baptismum admitti, si catechumenus est, nec utiliter 
 agere paenitentiam, si baptizatus hoc fecit, non corrigendo et 
 relinquendo quod fecit, si eum uoluerit et potuerit occidere, 
 cuius duxit uxorem, ut hoc scelus uel baptismate diluatur 
 uel paenitendo soluatur atque ita etiam illud adulterium non 
 permaneat euacuata muliere a lege uiri post mortem uiri. 
 sed de transacto quod factum est per paenitentiam satis fiat 
 uel regeneratione deleatur: numquid propterea est accusanda 
 lex Christi, tamquam conpulerit fieri homicidium, cum sine 
 crimine fornicationis repudiatam ducere dicit esse adulterium?

Hic enim, si parum quid loquamur adtendimus, multo 
 grauiora dici possunt quam ipse dixisti. nam tu dum non 
 uis esse adulteria, si aliae ducantur dimissis adulteris, hoc 
 inuenisti: (quoniam si haec adulteria dixerimus. 
 cogentur mariti occidere adulteras, quarum uita 
 inpediuntur alteras ducere\'. atque, ut hoc exaggerares. 
 dixisti: \'non mihi uidetur, amantissime pater, hic 
 diuinus esse sensus, ubi benignitas et pietas excluditur\'. 
 si ergo quispiam nolens credere esse adulterium. 
 quando a marito sine fornicationis crimine repudiata ab altero 
 ducitur, et hoc contra te inueniat, quia ista ratione suadetur 
 hominibus homicidia perpetrare et earum maritos, quas eo modo 
 repudiatas duxerint, uel insidiis, quibus potuerint, uel calumniis 
 adpetere uel aliquibus ueris criminibus accusare et

 

 
 
 
 occidere, ut eis mortuis possint esse coniugia, quae uiuis fuerant 
 adulteria, nonne id exaggerando tibi dicturus est: (non mihi 
 uidetur, amantissime pater, hic diuinus esse sensus, 
 ubi non solum benignitas et pietas excluditur, 
 sed etiam ingens malignitas et inpietas excitatur?\' quandoquidem 
 multo est leuius et tolerabilius, ut adulteras mariti, 
 quam ut maritos adulteri occidant. placetne tibi, ut propter 
 hanc uanissimam inuidiam dominicae defensionem sententiae 
 deseramus uel eam insuper accusemus, dicentes non debere 
 adulterium iudicari, etiamsi praeter causam fornicationis repudiata 
 a uiro alteri coniugetur, ne maritum eius, a quo dimissa 
 est, conpellatur occidere, dum adulterium in conubium cupit 
 uiri prioris morte conuertere? scio tibi hoc non placere, ut 
 propter hanc uanissimam inuidiam lex Christi, cum uera inueniatur 
 et sana, dura et inhumana dicatur. sic itaque non 
 tibi debet uideri ideo negandum esse adulterium, quando uxore 
 adultera uiuente ducitur altera, quia potest maritus per hoc 
 cogi adulteram occidere, dum cupit sibi licere illa extincta 
 alteram ducere, si hoc ea uiuente non licet facere. quid? si 
 enim et illud dicant christianae fidei detractores, cogi homines 
 occidere uxores suas insidiarum sceleribus, quas molestas ferre 
 non possunt, siue diuturno languore laborantes et pati concubitum 
 non ualentes siue pauperes siue steriles siue deformes, 
 aliarum spe ducendarum, sanarum, opulentarum, fecundarum, 
 pulcherrimarum, quia eas, quas perpeti nolunt, praeter causam 
 fornicationis repudiare non licet et alteras ducere, ne perpetuo

 

 
 
 
 deuincti adulterio nec baptizari possint nec paenitendo sanari, 
 numquid propterea, ne ista homicidiorum scelera perpetrentur, 
 dicturi sumus non esse adulteria repudiatis. praeter causam 
 fornicationis uxoribus sibi alteras copulare?

Iam uero ex hoc, quod sapis non esse adulterium, 
 si uir uxorem causa fornicationis abiecerit et alteram duxerit, 
 nonne arbitraris cauendum, ne discant uiri uxores suas, quas 
 propter alias innumerabiles causas ferre non possunt, moechari 
 cogere, ut ab eis uinculo coniugali per fornicationem, sicut 
 putas, soluto liceat eis alteras ducere, et ex eo, quod illas 
 moechari coegerunt, aut baptismate ablui aut paenitendo 
 sanari, quoniam illis et gratia et medicina negabitur, quamdiu 
 cum adulteris uiuent, si prioribus praeter causam fornicationis 
 repudiatis alteras duxerint? nisi forte quis dicat 
 neminem posse uxorem suam moechari facere, si pudica est. 
 et tamen dominus, omnis qui dimiserit, inquit, uxorem 
 suam praeter causam fornicationis facit eam moechari. 
 utique propterea, quia cum esset pudica cum uiro, 
 tamen dimissa cogitur per incontinentiam uiuo priore alteri 
 copulari, et hoc est moechari. quodsi hoc ista non fecerit. 
 tamen ille, quantum in ipso est, facere conpulit; et hoc ei 
 deus peccatum, etiamsi illa casta permaneat, inputabit. sed 
 quis nesciat, quam sint rarissimae, quae ita pudice uiuant 
 cum uiris, ut, etiamsi ab eis dimittantur, alios non quaerant? 
 incomparabiliter quippe numerus est amplior feminarum, quae 
 cum pudice adhaereant maritis, tamen, si dimissae fuerint a 
 maritis, non differunt nubere. cum ergo crediderint homines

 

 
 
 
 domino dicenti: omnis qui dimiserit uxorem suam 
 praeter causam fornicationis facit eam moechari, 
 si crediderint et tibi dicenti muliere fornicante licere uiro 
 eius alteram ducere, quisquis uoluerit propter alias quaslisbet 
 molestias carere uxore, cui iunctus est, prius eam moechari 
 faciat sine fornicatione dimittendo, ut tunc ducat alteram, 
 cum fuerit illa moecha nubendo, ac sic a priore peccato, quo 
 eam moechari fecit, siue per baptismum siue per paenitentiam 
 liberatus sine suo adulterio sibi habere uideatur, quam post 
 prioris adulterium tamquam hinc soluto matrimonii uinculo 
 alteram duxit. quod quidem si fuerit machinatus, et uxorem 
 suam moecham faciet et ipse quamuis post adulterium coniugis 
 aliam ducendo moechus erit nihilque illi proderit, quod 
 tibi. credidit et non ei potius, qui nullo excepto ait: omnis 
 qui reliquerit uxorem suam et aliam duxerit, 
 moechatur.

Quibus omnibus consideratis atque tractatis 
 restat, ut ab eis, qui haec fideliter audiunt, dicatur nobis, 
 quod domino dictum est: si talis est causa cum uxore, 
 non expedit nubere. quibus et nos quid respondeamus, 
 nisi quod ipse respondit? non omnes capiunt uerbum 
 hoc, sed quibus datum est. sunt enim eunuchi, 
 qui de matris utero sic nati sunt; et sunt. eunuchi. 
 qui facti sunt ab hominibus; et sunt eunuchi, qui 
 se ipsos castrauerunt propter regnum caelorum. 
 qui potest capere, capiat. ergo qui potest capiat, quod 
 non omnes capiunt. possunt autem capere quibus hoc praestat 
 dei misericordia occulta, sed non iniusta. sed in his omnibus,

 

 
 
 
 qui se ipsos castrauerunt propter regnum caelorum. 
 alii sunt, qui in utroque sexu concubitum nesciunt, alii, qui 
 experti et auersi sunt, partim quidem inlicite, partim uero 
 licite experti. porro in his, qui licite experti sunt, quidam 
 sunt, qui nonnisi licite, quidam et licite et inlicite. sunt 
 quippe in eis, qui coniugia sua tantum sciunt; sunt autem, 
 qui et alias feminas ac stupra quaelibet. sed qui post concubitum 
 coniugum se ipsos castrant propter regnum caelorum, 
 aut morte amittunt coniuges aut ex consensu cum eis 
 continentiam profitentur aut necessitate diuortiorum, ne uiuis 
 coniugibus se aliis copulando adulteria perpetrent, castrant 
 se ipsos propter regnum caelorum, non ut clariores 
 ibi esse possint, sed quod aliter esse ibi non possunt nam 
 qui non ista necessitate se continent, sed boni adpetitione 
 melioris, possent ibi esse etiam seruata pudicitia coniugali, 
 quamuis in praemiis minoribus, tamen intus; qui uero propterea 
 se continent, quia prioribus coniugibus uiuis timent 
 aliis coniugari, maiorem curam debent gerere pro salute. 
 quam gesserunt illi, a quibus continentia pro munere dilecta 
 est ampliore. tunc quippe ibi erunt, si adulteri non erunt; 
 si autem non continent, adulteri erunt, quia uiuentibus coniugibus 
 pristinis non coniugibus alteris, sed adulteris adhaerebunt. 
 et si a regno caelorum aberunt, ubi erunt, nisi ubi 
 salui non erunt?

Hos igitur alloquor, ut quod facere deberent, 
 si haberent coniuges diuturno languore marcentes uel loco 
 sibi inaccessibili absentes uel animositate inlicita continentes, 
 hoc faciant, si habuerint coniuges adulterina inquinatione sordentes 
 et propter hoc a suo consortio diuortientes, non alia 
 quaerant coniugia, quia non erunt coniugia sed adulteria. 
 cum enim par forma sit in hoc uinculo uiri et uxoris, sicut 
 uxor uiuente uiro uocabitur adultera, si fuerit cum 
 alio uiro, ita et uir uiuente uxore uocabitur adulter, si fuerit 
 cum alia muliere. etsi enim grauius, qui praeter causam fornicationis, 
 omnis tamen, qui dimiserit uxorem suam et 
 aliam duxerit, moechatur. non eos terreat sarcina continentiae; 
 lenis erit, si Christi erit; Christi erit, si fides aderit, 
 quae impetrat a iubente quod iusserit. non eos frangat, quod 
 uidetur eorum continentia necessitatis esse, non uoluntatis, 
 quia et illi, qui eam uoluntate delegerunt, fecerunt eam esse 
 necessitatis, quoniam iam sine damnatione ab illa deuiare 
 non possunt, et qui in eam necessitate contrusi sunt, faciunt 
 eam esse uoluntatis, si non de se ipsis, sed de illo, a quo est 
 bonum omne, confidunt. illi ad eam conscenderunt causa 
 maioris gloriae, ut amplius aliquid inuenirent; isti ad eam 
 confugerunt cura salutis nouissimae, ne perirent; utrique permaneant, 
 utrique in quod peruenerunt ambulent usque in 
 finem, ferueant studiis, supplicent uotis, quia et illis salus 
 cogitanda est, ut ab eo quod uoluntas arripuit cadere timeant, 
 et istis gloria desperanda non est, si in eo quod necessitas 
 intulit, persistere diligant. fieri enim potest, ut deo terrente

 

 
 
 
 et hortante, conuertente et inplente humanus in melius mute-I 
 tur affectus, atque ita uoueant sine coniugiis et sine ullo 
 concubitu atque inmunda libidinis attrectatione perseuerantissime 
 uiuere, ut etiamsi separata coniugia locum ducendi alias 
 moriendo aperuerint, claudatur ex uoto, quod patet ex licito 
 et quod erat ex necessitate coeptum, fiat caritate perfectum. 
 talibus profecto id retribuetur, quod illis, qui uel pari consensu 
 cum coniugibus hoc uouerunt uel nullis coniugiis alligati 
 propter maius bonum continentiam delegerunt. si autem 
 ita se continent, ut, si moriantur quarum uita coniugari inpediuntur, 
 alias ducere cogitent, profecto, etiamsi prius ipsi 
 in tali continentia de corpore abscedant, non eis inputatur 
 nisi ad pudicitiam coniugalem, propter quam non faciunt. 
 quod facerent, si liceret. hac quippe intentione continenter 
 uiuere parum est ad accipienda illius quae liberius eligitur 
 continentiae praemia, sed sufficit ad cauenda adulteria.

Haec autem me de utroque sexu memineris dicere. 
 sed maxime propter uiros, qui propterea se feminis superiores 
 esse arbitrantur, ne pudicitia pares sese dignentur: in qua 
 etiam praeire debuerunt, ut eos illae tamquam sua capita 
 sequerentur. quando autem lex prohibet adulteria, si obtentu 
 incontinentiae carnalis infirmitatis admittatur excusatio, multis 
 sub nomine falsae inpunitatis pereundi aperitur occasio. neque 
 enim carnem non habent feminae, quibus uiri aliquid tale nolunt 
 licere, quasi eis, quia uiri sunt, liceat. sed absit, ut melioris 
 sexus tamquam honori debeatur, quod pudori detrahitur, cum 
 honor iustus uirtuti, non uitio debeatur. quin immo cum a 
 feminis utique habentibus carnem tantam flagitant castitatem, 
 ut, quando ab uxoribus diutissime peregrinantur, uelint eas

 
 
 
 ab adulterino concubitu incontaminatas feruorem transigere 
 iuuentutis — et plurimae pudicissime transigunt, maxime 
 Syrae, quarum mariti negotiandi quaestibus occupati iuuenes 
 adulescentulas deserunt et uix aliquando senes ad aniculas 
 reuertuntur — eo ipso euidentius conuincuntur non esse inpossibile, 
 quod se non posse causantur. si enim hoc non 
 posset infirmitas hominum, multo minus id posset sexus 
 infirmior feminarum.

Ynde istos, qui uirilem non putant excellentiam nisi 
 peccandi licentiam, quando terremus, ne adulterinis coniugiis 
 haerendo pereant in aeternum, solemus eis proponere etiam 
 continentiam clericorum, qui plerumque ad eandem sarcinam 
 subeundam capiuntur inuiti eamque susceptam usque ad debitum 
 finem domino adiuuante perducunt. dicimus ergo eis: 
 quid? si et uos ad hoc subeundum populorum uiolentia caperemini, 
 nonne susceptum caste custodiretis officium, repente 
 conuersi ad impetrandas uires a domino, de quibus numquam 
 antea cogitastis? sed illos, inquiunt, honor plurimum consolatur. 
 respondemus: et uos timor multo amplius moderetur. si 
 enim hoc multi dei ministri repente atque inopinate inpositum 
 susceperunt, sperantes se inlustrius in Christi hereditate fulgere, 
 quanto magis uos adulteria cauendo uiuere continenter 
 debetis, metuentes non in regno dei minus lucere, sed in 
 gehenna ignis ardere! haec atque huius modi eis, ut

 
 
 
 possumus, dicimus, qui quoquo modo a se discedentibus uel propter 
 adulterium dimissis coniugibus suis alias uolunt ducere et. 
 cum prohibentur, infirmitatem nobis carnis obponunt. sed iam 
 liber etiam iste claudendus est et rogandus deus, ut aut eos 
 temptari non sinat separationibus coniugum aut ita sinat, ut 
 timor periclitantis salutis fiat illis amplioris siue probatioris 
 occasio castitatis.