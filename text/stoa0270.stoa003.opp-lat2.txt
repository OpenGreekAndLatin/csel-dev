Cum in unum locum ego et Gallus conuenissemus, uir mihi 
 et propter Martini memoriam — ex illius enim discipulis erat — 
 et propter sua merita carissimus, interuenit nobis Postumianus 
 meus, nostri causa ab Oriente, quo se ante triennium patriam 
 relinquens contulerat, regressus.

conplexi hominem amantissimum 
 exosculatique genua et pedes eius, cum uno adque altero 
 spatio quasi obstupefacti, inuicem flentes prae gaudio, deambulassemus, 
 expansis in terram ciliciis consedimus.

tum prior Postumianus 
 me intuens ait: cum essem in remotis Aegypti locis, 
 libuit ad mare usque procedere. nauem ibi onerariam inueni, quae 
 cum mercibus Narbonam petens soluere parabat. eadem nocte 
 mihi in somnis adstare uisus es et iniecta me manu trahere, ut 
 nauem illam conscenderem. mox tenebras rumpente diluculo, cum 
 eo loco, in quo quieueram, surrexissem, somnium meum ipse 
 mecum reputans tanto tui desiderio subito correptus sum, ut 
 nihil cunctatus nauem conscenderem. tricensimo die Massiliam 
 adpulsus, inde huc decimo perueni: adeo prospera nauigatio piae


 


 
 adfuit uoluntati. tu modo, propter quem tot maria transnauigauimus, 
 tantum terrae transcucurrimus, conplectendum fruendumque 
 te remotis omnibus trade.

Ego uero, inquam, etiam 
 cum tu in Aegypto morareris, totus tecum semper animo et cogitatione 
 uersabar, meque de te dies ac noctes cogitantem totum 
 tua caritas possidebat, nedum modo me tibi aestimes puncto temporis 
 defuturum, quominus ab ore tuo pendens te intuear, te 
 audiam, tecum loquar, nullo penitus in secretum nostrum, quod 
 nobis haec remotior cellula praestat, admisso. nam huius nostri, 
 ut arbitror, Galli praesentiam non moleste feres, qui hoc aduentu 
 tuo, ut uides, perinde adque ego triumphat gaudio. Recte plane, 
 inquit Postumianus, in societate nostra Gallus iste retinebitur :

qui etsi mihi parum cognitus est, pro eo tamen, quod tibi est 
 carissimus, non potest mihi non esse carus, maxime cum ex Martini 
 sit disciplina. neque grauabor quamlibet conserte uobiscum, 
 ut poscitis, fabulari, quippe cum propter hoc uenerim, ut me 
 huius Sulpicii mei — me autem utraque manu conplectebatur — 
 desiderio etiam uerbosus inpenderem.

Enimuero, inquam, satis probasti, quantum pius amor possit, 
 qui nostri causa tot maria tantumque terrarum emensus a summo, 
 ut ita dicam, solis egressu usque in eius occidua uenisti.

age 
 ergo, quia et secreti inter nos nec occupati sumus et sermoni tuo 
 uacare debemus, edisseras nobis uelim omnem tuae peregrinationis 
 historiam, qualiter in Oriente fides Christi floreat , quae sit sanctorum 
 quies, quae instituta monachorum, quantisque signis ac


 


 
 uirtutibus in semis suis Christus operetur. nam certe, quia in 
 his regionibus inter ista quae uiuimus ipsa nobis uita fastidio est, 
 libenter ex te audiemus, si uel in eremo uiuere Christianis licet. 
 Ad haec Postumianus, faciam, inquit, ut desiderare te uideo.

sed quaeso prius ex te audiam, an isti omnes, quos hic reliqueram 
 sacerdotes, tales sint, quales eos antequam proficiscerer noueramus.

Tum ego, absiste, inquam, ista quaerere, quae aut una mecum 
 [ut puto] nosti, aut si ignoras, non audire sit melius. illud reticere 
 non possum, non solum illos, de quibus interrogas, nihilo 
 meliores quam noueras factos, sed unum illum nostri quondam 
 amantem, in quo respirare ab istorum insectationibus solebamus, 
 asperiorem nobis fuisse quam debuit. nec uero quidquam in illum 
 inclementius dicam, quia et amicum colui et tunc etiam amaui, 
 cum putabatur inimicus.

me autem haec tacitis cogitationibus 
 reuoluentem admodum dolor iste conpugit, paene nos sapientis et 
 religiosi uiri amicitia destitutos. uerum haec, quae maeroris plena 
 sunt, relinquamus: te potius, ut dudum spoponderas, audiamus. 
 Ita, inquit, fiat, Postumianus.

quod cum dixisset, paululum 
 omnes conticuimus: dein cilicium, cui insederat, ad me propius 
 admouit adque ita exorsus est.

Ante hoc triennium, quo tempore tibi, Sulpici, hinc abiens 
 ualedixi, ubi Narbone nauem soluimus, quinto die portum Africae 
 intrauimus: adeo prospera Dei nutu nauigatio fuit.

libuit animo 
 adire Carthaginem, loca uisitare sanctorum et praecipue ad sepulchrum 
 Cypriani martyris adorare. quinto decimo die ad portum 
 regressi prouectique in altum, Alexandriam petentes, reluctante 
 austro paene in Syrten inlati sumus: quod prouidi nautae cauentes 
 iactis nauem anchoris sistunt.

sub oculis autem terra continens


 


 
 erat, in quam scaphis egressi cum uacua humano cultu omnia 
 cerneremus, ego studiosius explorandorum locorum gratia longius 
 processi. tribus fere a litore milibus paruum tugurium inter harenas 
 conspicio, cuius tectum, sicut Salustius ait, quasi carina 
 nauis erat, contiguum terrae, satis firmis tabulatis constratum, 
 non quod ibi uis imbrium ulla timeatur

— fuisse autem illic pluuiam, 
 ne quando quidem auditum est —, sed quod uentorum ea 
 uis est, ut si quando uel clementiore caelo aliquantulus spirare 
 flatus coeperit, maius in illis terris quam in ullo mari naufragium 
 sit. nulla ibi germina, sata nulla proueniunt, quippe instabili 
 loco arentibus harenis ad omnem motum uentorum cedentibus.

uerum ubi auersa quaedam a mari promuntoria uentis resistunt, 
 terra aliquantulum solidior herbam raram adque hispidam gignit: 
 ea ouibus pabulum est satis utile. incolae lacte uiuunt: qui autem 
 sollertiores sunt uel, ut ita dixerim, ditiores, hordeacio pane 
 utuntur. ea ibi sola messis est, quae celeritate prouentus per naturam 
 soli saeuientium uentorum casus euadere solet:

quippe fertur 
 a die iacti seminis tricensimo die maturescere. consistere autem 
 ibi homines non alia ratio facit, quam quod omnes a tributo liberi 
 sunt. extrema siquidem Cyrenorum ora est, deserto illi contigua, 
 quod inter Aegyptum et Africam interiacet, per quod olim Cato 
 Caesarem fugiens duxit exercitum.

Ergo ad tugurium illud, quod eminus conspexeram, pertendi: 
 ibi inuenio senem in ueste pellicia. molam manu uertentem. 
 consalutatos accepit nos benigne.

eiectos nos in illud litus 
 exponimus, et ne statim repetere cursum possimus, maris mollitie 
 detineri: egressos in terram, ut sit mos humani Ingenii, 
 naturam locorum cultumque habitantium uoluisse cognoscere: 
 Christianos nos esse: id praecipue quaerere, an essent aliqui inter 
 illas solitudines Christiani.

tum uero ille flens prae gaudio ad 
 genua nostra prouoluitur: iterum nos ac saepius exosculatus inuitat 
 ad orationem: deinde expositis in terra ueruecum pellibus facit 
 nos discumbere.

adponit prandium sane locupletissimum, dimidium 
 panem hordeacium. eramus autem nos quattuor, ipse erat 
 quintus. fasciculum etiam herbae intulit, cuius nomen excidit, 
 quae menthae similis, exuberans foliis, saporem mellis praestabat: 
 huius praedulci admodum suauitate delectati adque exsatiati 
 sumus: ad haec subridens ego ad Gallum meum:

quid, inquam, 
 Galle, placetne prandium fasciculus herbarum et panis dimidius 
 uiris quinque? tum ille, sicut est uerecundissimus, aliquantulum 
 erubescens, dum fatigationem meam accipit:

facis, inquit, Sul 
 pici, tuo more, qui nullam occasionem, si qua tibi porrecta fuerit, 
 omittis quin nos edacitatis fatiges. sed facis inhumane, qui 
 nos Gallos homines cogis exemplo angelorum uiuere: quamquam 
 ego studio manducandi etiam angelos manducare credam: nam 
 istud dimidium hordeacium timeo uel solus adtingere.

sed contentus 
 sit hoc Cyrenensis ille, cui uel necessitas uel natura est 
 esurire, uel postremum isti, quibus, credo, marina iactatio inediam 
 cibi fecerat: nos procul a mari absumus, et quod tibi saepe


 


 
 testatus sum, Galli sumus. sed pergat hic potius explicare sui 
 Cyrenensis historiam.

Enimuero, Postumianus [ait], cauebo posthac cuiusquam abstinentiam 
 praedicare., ne Gallos nostros arduum penitus offendat 
 exemplum.

statueram autem etiam cenam Cyrenensis illius uel 
 consequentia — septem enim diebus apud ipsum fuimus — referre 
 conuiuia: sed supersedendum est, ne se Gallus aestimet fatigari.

ceterum postero die, cum aliqui ex incolis ad nos [uisendos] confluere 
 coepissent, cognoscimus illum hospitem nostrum esse presbyterum, 
 quod summa nos dissimulatione celauerat.

deinde cum 
 ipso ad ecclesiam processimus, quae fere duobus milibus aberat, 
 a conspectu nostro interiectu montis exclusa. erat autem uilibus 
 texta uirgultis, non multo ambitiosior quam nostri hospitis tabernaculum, 
 in quo nisi incuruus non poterat consistere.

cum 
 hominum mores quaereremus, illud praeclarum aduertimus, 
 nihil eos neque emere neque uendere. quid sit fraus aut furtum nesciunt. 
 aurum uero adque argentum, quae prima mortales putant 
 esse, neque habent neque habere cupiunt.

nam cum ego presbytero 
 illi decem nummos aureos obtulissem, refugit, altiore consilio 
 protestatus, ecclesiam auro non instrui, sed potius destrui. 
 aliquantulum ei uestimentorum indulsimus.

Quod cum ille benigne accepisset, reuocantibus ad mare nautis 
 discessimus, prosperoque cursu septimo die Alexandriam peruenimus, 
 ubi foeda inter episcopos adque monachos certamina gerebantur 
 ex ea occasione uel causa, quia congregati in unum saepius 
 sacerdotes frequentibus decreuisse synodis uidebantur, ne quis 
 Origenis libros legeret aut haberet, qui tractator scripturarum 
 sacrarum peritissimus habebatur.

sed episcopi quaedam in libris 
 illius insanius scripta memorabant, quae adsertores eius


 


 
 defendere non ausi ab haereticis potius fraudulenter inserta dicebant: 
 et ideo non propter illa, quae in reprehensionem merito uocarentur, 
 etiam reliqua esse damnanda, cum legentium fides facile 
 possit habere discrimen, ne falsata sequerentur et tamen catholice 
 disputata retinerent. non esse autem mirum, si in libris 
 neotericis et recens scriptis fraus haeretica fuisset operata, quae 
 in quibusdam locis non timuisset inpetere euangelicam ueritatem.

aduersum haec episcopi obstinatius renitentes pro potestate cogebant 
 recta etiam uniuersa cum prauis et cum ipso auctore damnari, 
 quia satis superque sufficerent libri, quos ecclesia recepisset: 
 respuendam esse penitus lectionem, quae plus esset nocitura 
 insipientibus quam profutura sapientibus.

mihi autem ex 
 illis libris quaedam curiosius indaganti admodum multa placuerunt, 
 sed nonnulla deprehendi, in quibus illum praua sensisse 
 non dubium est, quae defensores eius falsata contendunt.

ego 
 miror unum eundemque hominem tam diuersum a se esse po. 
 tuisse, ut in ea parte, qua probatur, neminem post Apostolos 
 habeat aequalem, in ea uero, qua iure reprehenditur, nemo deformius 
 doceatur errasse.

nam cum ab episcopis excepta in libris 
 illius multa legerentur, quae contra catholicam fidem scripta 
 constaret, locus ille uel maxime parabat inuidiam, in quo editum 
 legebatur, quia Dominus Iesus, sicut pro redemptione hominis 
 in carne uenisset et crucem pro hominis salute perpessus mortem 
 pro hominis aeternitate gustasset, ita esset eodem ordine passionis 
 etiam diabolum redempturus: quia hoc bonitati illius pietatique 
 congrueret, ut, qui perditum hominem reformasset, prolapsum 
 quoque angelum liberaret.

cum haec adque alia istius 
 modi ab episcopis proderentur, ex studiis partium orta seditio:


 


 
 quae cum reprimi sacerdotum auctoritate non posset, scaeuo exemplo 
 ad regendam ecelesiae disciplinam praefectus adsumitur, cuius 
 terrore dispersi fratres ac per diuersas oras monachi sunt fugati, 
 ita ut propositis edictis in nulla consistere sede sinerentur.

illud 
 me admodum permouebat, quod Hieronymus, uir maxime catholicus 
 et sacrae legis peritissimus, Origenem secutus primo tempore 
 putabatur, qui nunc idem praecipue uel omnia illius scripta 
 damnaret. nec uero ausim de quoquam [temere] iudicare, praestantissimi 
 tamen [uiri] et doctissimi ferebantur in hoc certamine 
 dissidere.

sed tamen siue ille error est, ut ego sentio, siue haeresis, 
 ut putatur, non solum reprimi non potuit multis animaduersionibus 
 sacerdotum, sed nequaquam tam late se potuisset 
 effundere, nisi contentione creuisset.

istius modi ergo turbatione, 
 cum ueni Alexandriam, fluctuabat. me quidem episcopus illius 
 ciuitatis benigne admodum et melius, quam opinabar, excepit 
 et secum tenere temptauit, sed non fuit animus ibi consistere, 
 ubi recens fraternae cladis feruebat inuidia.

nam etsi fortasse uideantur 
 parere episcopis debuisse, non ob hanc tamen causam 
 multitudinem tantam sub Christi confessione uiuentem, praesertim 
 ab episcopis, oportuisset adfligi.

Igitur inde digressus Bethleem oppidum petii, quod ab Hierosolymis 
 sex milibus separatur, ab Alexandria autem sedecim 
 mansionibus abest.

ecclesiam loci illius Hieronymus presbyter 
 regit: nam paroechia est episcopi, qui Hierosolymam tenet. mihi 
 iam pridem Hieronymus superiore illa mea peregrinatione conpertus 
 facile obtinuerat, ut nullum mihi expetendum rectius arbitrarer.

uir enim praeter fidei meritum dotemque uirtutum non 
 solum Latinis adque Graecis, sed et Hebraeis litteris ita


 


 
 institutus est, ut se illi in omni scientia nemo audeat conparare. miror 
 autem, si non et uobis per multa quae scripsit opera conpertus 
 est, cum per totum orbem legatur.

Nobis uero, Gallus inquit, 
 nimium nimiumque conpertus est. nam ante hoc quinquennium 
 quendam illius libellum legi, in quo tota nostrorum natio monachorum 
 ab eo uehementissime uexatur et carpitur. unde interdum

Belgicus noster ualde irasci solet, quod dixerit, nos usque ad 
 uomitum solere satiari. ego autem illi uiro ignosco, adque ita 
 sentio, de orientalibus illum potius monachis quam de occidentalibus 
 disputasse. nam edacitas in Graecis gula est, in Gallis 
 natura.

Tum ego, scolastice, inquam, Galle, defendis gentem 
 tuam: sed quaeso te, liber iste numquid hoc solum uitium damnat 
 in monachis? Immo uero, inquit, nihil penitus omisit, quod 
 non carperet, laceraret, exponeret: praecipue auaritiam nec minus 
 uanitatem insectatus est. multa de superbia, non pauca de 
 superstitione disseruit: uere fatebor, pinxisse mihi uidetur uitia 
 multorum.

Ceterum de familiaritatibus uirginum et monachorum adque 
 etiam clericorum quam uera, quam fortia disputauit! unde a quibusdam, 
 quos nominare nolo, dicitur non amari.

nam sicut Belgicus 
 noster irascitur, edacitatis nimiae nos notatos, ita illi fremere 
 dicuntur, cum in illo opusculo scriptum legunt: caelibem 
 spernit uirgo germanum, fratrem quaerit extraneum.

Ad haec ego, nimium, inquam, Galle, progrederis: caue 
 ne et te aliquis, qui haec agnoscat, exaudiat teque una cum Hieronymo 
 incipiat non amare. nam quia scolasticus es, non inmerito


 


 


 
 te uersu comici illius admonebo: obsequium amicos, ueritas 
 odium parit.

tua nobis potius, ut coeperas, Postumiane, 
 repetatur orientalis oratio. Ego, inquit, ut dicere institueram, 
 apud Hieronymum sex mensibus fui: cui iugis aduersum malos 
 pugna perpetuumque certamen conciuit odia perditorum. oderunt 
 eum haeretici, quia eos inpugnare non desinit, oderunt eum 
 clerici, quia uitam eorum insectatur et crimina:

sed plane eum 
 boni omnes admirantur et diligunt: nam qui eum haereticum 
 esse arbitrantur, insani sunt. uere dixerim, catholica hominis scientia, 
 sana doctrina: totus semper in lectione, totus in libris est: 
 non die neque nocte requiescit: aut legit aliquid semper aut 
 scribit. quod nisi mihi fuisset fixum animo et promissum Deo, 
 ante propositam eremum adire, uel exiguum temporis punctum 
 a tanto uiro discedere noluissem.

huic ergo traditis adque commissis 
 omnibus meis omnique familia, quae me contra uoluntatem 
 animi mei secuta tenebat inplicitum, exoneratus quodammodo 
 graui fasce penitus ac liber, regressus ad Alexandriam, uisitatis 
 ibi fratribus ad superiorem inde Thebaidem, id est ad 
 Aegypti extrema contendi.

ibi enim uaste patentes eremi solitudines 
 plurimum ferebantur habere monachorum. longum est, si 
 omnia cupiam referre quae uidi: pauca perstringam.

Haut longe ab eremo contigua Nilo multa sunt monasteria. 
 habitant uno loco plerumque centeni: quibus summum ius est,


 


 


 


 
 abbatis imperio uiuere, nihil suo arbitrio agere, per omnia ad 
 nutum illius potestatemque pendere. ex his si qui maiorem uirtutem 
 mente conceperint, ut acturi solitariam uitam se ad eremum 
 conferant, nonnisi permittente abbate discedunt. haec illorum 
 prima uirtus est, parere alieno imperio.

transgressis ad eremum 
 abbatis illius ordinatione panis uel quilibet cibus alius ministratur. 
 casu per illos dies quibus illo adueneram cuidam, qui 
 nuper ad eremum secesserat neque amplius ab hoc monasterio 
 quam sex milibus tabernaculum sibi constituerat, panem abbas 
 per duos pueros miserat, quorum maior habebat aetatis annos 
 quindecim, minor duodecim erat.

his ergo inde redeuntibus aspis 
 mirae magnitudinis fit obuiam, cuius occursu nihil perterriti, 
 ubi ante pedes eorum uenit, quasi incantata carminibus caerula 
 colla deposuit. minor e pueris manu adprehensam ac pallio inuolutam 
 ferre coepit. dein monasterium quasi uictor ingressus 
 in occursum fratrum, inspectantibus cunctis, captiuam bestiam 
 resoluto pallio non sine iactantiae tumore deposuit.

sed cum infantium 
 fidem adque uirtutem ceteri praedicarent, abbas ille 
 altiore consilio, ne infirma aetas insolesceret, uirgis.utrumque 
 conpescuit, multum obiurgatos, cur ipsi, quod per eos Dominus 
 operatus fuerat, prodidissent. opus illud non suae fidei, sed diuinae 
 fuisse uirtutis: discerent potius Deo in humilitate seruire, 
 non in signis et uirtutibus gloriari, quia melior esset infirmitatis 
 conscientia uirtutum uanitate.

Hoc ubi ille monachus audiuit, et periclitatos infantulos serpentis 
 occursu et ipsos insuper multa uerbera uicto serpente meruisse, 
 abbatem obsecrat ne sibi post haec panis ullus aut cibus 
 aliqui mitteretur.

iamque octauus dies fuerat emensus, quo se 
 homo Christi intra periculum famis ipse concluserat - arebant


 


 
 membra ieiunio, sed deficere mens caelo intenta non poterat:

corpus 
 inedia fatiscebat, fides firma durabat-cmn interim admonitus 
 abbas ille per spiritum ut discipulum uisitaret, pia sollicitudine 
 cognoscere cupiens, qua uitae substantia fidelis aleretur, 
 qui ministrari sibi panem ab homine noluisset, ad requirendum 
 eum ipse proficiscitur.

ille ubi eminus senem uenire conspexit, 
 occurrit, agit gratias, ducit ad cellulam. cum ingressi pariter 
 ambo, conspiciunt palmiciam sportam, calido pane congestam, 
 foribus adfixam ante postem pendere.

ac primum calidi panis 
 odor sentitur, tactu uero ac si ante paululum focis esset ereptus, 
 ostenditur: Aegyptii tamen panis forma non cernitur.

obstupefacti 
 ambo munus caeleste cognoscunt. cum ille hoc abbatis aduentui 
 praestitum fateretur, abbas uero illius fidei ac uirtuti id potius 
 adscriberet: ita ambo caelestem panem cum multa exultatione 
 fregerunt.

quod cum senex ad monasterium post regressus fratribus 
 rettulisset, tantus omnes incesserat ardor animorum, ut 
 certatim ad eremum et sacras solitudines ire properarent, miseros 
 se fatentes, si qui diutius in congregatione multorum, ubi humana 
 esset patienda conuersatio, resedissent.

In hoc monasterio duos ego senes uidi, qui iam per quadraginta 
 annos ibi degere, ita ut numquam inde discesserint, ferebantur. 
 quorum praetereunda mihi commemoratio non uidetur, 
 siquidem id de eorum uirtutibus et abbatis ipsius testimonio 
 et omnium fratrum audierim sermone celebrari, quod unum 
 eorum sol numquam uidisset epulantem, alterum numquam uidisset 
 iratum.

Ad haec Gallus me intuens: o si uester ille — nolo 
 nomen dicere - nunc adesset, uellem admodum istud audiret 
 exemplum, quem in multorum saepe personis nimium experti 
 sumus uehementer irasci: sed tamen, quia inimicis suis, quantum


 


 


 
 audio, nuper ignouit, si istud audiret, magis magisque proposito 
 confirmaretur exemplo, praeclaram esse uirtutem iracundia 
 non moueri.

nec uero infitiabor iustas illi causas irarum 
 fuisse: sed ubi durior pugna, ibi gloriosior est corona. unde 
 quendam, si agnoscis, censeo iure laudandum, quod cum eum 
 libertus deseruerit ingratus, miseratus est potius quam insectatus 
 abeuntem. sed neque illi irascitur, a quo uidetur abductus.

Ego autem: nisi istud uincendae iracundiae Postumianus 
 prodidisset exemplum, grauiter irascerer discessione fugitiui: 
 sed quia irasci. non licet, tota istorum commemoratio, quae nos 
 conpungit, abolenda est.

te, inquam, Postumiane, te potius 
 audiamus. Faciam, inquit, Sulpici, quod praecipis, quatenus 
 tam studiosos esse audiendi uos uideo. sed mementote, quia non 
 sine faenore istum apud uos depono sermonem: libens praesto 
 quod poscitis, dummodo paulo post quod poposcero non negetis.

Nos uero, inquam, nihil habemus, in quo tibi mutuum uel sine 
 faenore restituere possimus.. sed tamen quidquid putaueris, imperato, 
 dummodo, ut coeperas, desideriis nostris satisfacias: 
 ualde enim nos delectat tua oratio.

Nihil, inquit Postumianus, 
 uestra studia fraudabo: et quia eremitae unius agnouistis uirtutem, 
 referam adhuc uobis pauca de plurimis.

Ergo ubi prima eremi ingressus sum, duodecim fere a Nilo 
 milibus - habebam autem unum ex fratribus ducem locorum 
 peritum — peruenimus ad quendam senem monachum sub radice 
 montis habitantem. ibi, quod in illis locis rarissimum est, puteus 
 erat.

bouem unum habebat, cuius hic erat totus labor, impulsa 
 rotali machina aquam producere: nam fere mille aut amplius 
 pedum profundum putei ferebatur. hortus illic erat multis


 


 
 Tioleribus copiosus, id quidem contra naturam eremi, ubi omnia 
 arentia, exusta solis ardoribus, nullius umquam seminis uel exiguam 
 radicem ferunt.

uerum hoc sancto illi labor cum pecore 
 communis et propria praestabat industria: frequens enim inrigatio 
 aquarum tantam pinguedinem harenis dabat, ut mirum in 
 modum uirere adque fructificare horti illius holera uiderimus.

ex 
 iis igitur una cum domino bos ille uiuebat: nobis quoque ex ea 
 copia cenam sanctus dedit. ibi uidi, quod uos Galli forte non 
 creditis, ollam cum holeribus, quae nobis in cenam praeparabantur, 
 sine igne feruere: tanta uis solis est, ut quibuslibet coquis 
 etiam ad Gallorum pulmenta sufficiat.

post cenam autem 
 iam inclinante uespera inuitat nos ad arborem palmam, cuius interdum 
 pomis uti solebat, quae fere duobus milibus aberat.

nam 
 hae tantum in eremo arbores, licet raro, habentur tamen. quod 
 utrum sollers antiquitas procurauerit, an soli natura gignat, 
 ignoro, nisi Deus praescius habitandam quandoque a sanctis eremum 
 haec seruis suis parauerit.

ex maiore enim parte, qui intra 
 illa secreta consistunt, cum alia ibi germina nulla succedant, 
 istarum arborum pomis aluntur. ergo ubi ad illam, ad quam 
 nos humanitas nostri hospitis ducebat, arborem peruenimus, 
 leonem ibi offendimus: quo uiso ego et ille dux meus intremuimus, 
 sanctus uero ille incunctanter accessit: nos licet trepidi 
 secuti sumus.

fera paululum — cerneres imperatam a Deo — 
 modesta secessit et constitit, dum ille attigua ramis humilioribus 
 poma decerperet. cumque plenam palmulis manum obtulisset, 
 adcurrit bestia accepitque tam libere quam nullum animal


 


 
 domesticum, et cum comedisset, abscessit. nos haec intuentes et 
 adhuc trementes facile potuimus expendere, quanta in illo fidei 
 uirtus et quanta in nobis esset infirmitas.

Alium aeque singularem uirum uidimus, paruo tugurio, in 
 quo non nisi unus recipi posset, habitantem. de hoc illud ferebatur, 
 quod ei lupa solita esset adstare cenanti, nec facile umquam 
 bestia falleretur, quin illi ad legitimam horam refectionis 
 occurreret et tam diu pro foribus expectaret, donec ille panem, 
 qui cenulae superfuisset, offerret: illam manum eius lambere 
 solitam, adque ita quasi inpleto officio et praestita consalutatione 
 discedere.

sed forte accidit, ut sanctus ille, dum fratrem, qui 
 ad eum uenerat, deducit abeuntem, diutius abesset et nonnisi 
 sub nocte remearet. interim bestia ad consuetudinarium illud 
 cenae tempus occurrit. uacuam cellulam, cum familiarem patronum 
 abesse sentiret, ingressa, curiosius explorans ubinam 
 esset habitator. casu contigua cum panibus quinque palmicia fiscella 
 pendebat.

ex his unum praesumens deuorat, dein perpetrato 
 scelere discedit. regressus eremita uidet sportulam dissolutam, 
 non constantem panum numerum: damnum rei familiaris intellegit 
 ac prope limen panis absumpti fragmenta cognoscit.

sed 
 non erat incerta suspicio, quae furtum persona fecisset. ergo cum 
 sequentibus diebus secundum consuetudinem bestia non ueniret nimirum 
 audacis facti conscia ad eum uenire dissimulans, cui 
 fecisset iniuriam —, aegre patiebatur eremita se alumnae solacio 
 destitutum.

postremo illius oratione reuocata septimum post diem 
 adfuit, ut solebat ante, cenanti. sed, ut facile cerneres uerecundiam 
 paenitentis, non ausa propius accedere, deiectis in terram 
 profundo pudore luminibus, quod palam licebat intellegi, 
 quandam ueniam precabatur: quam illius confusionem eremita


 


 
 miseratus iubet eam propius accedere ac manu blanda caput triste 
 permulcet: dein pane duplicato ream suam reficit.

ita indulgentiam 
 consecuta officii consuetudinem deposito maerore reparauit. 
 intuemini, quaeso, Christi etiam in hac parte uirtutem, cui 
 sapit omne quod brutum est, cui mite est omne quod saeuit.

lupa 
 praestat officium, lupa furti crimen agnoscit, lupa conscio pudore 
 confunditur: uocata adest, caput praebet et habet sensum 
 indultae sibi ueniae, sicut pudorem gessit errati:

tua haec 
 uirtus, Christe, tua sunt haec, Christe, miracula. etenim quae in 
 tuo nomine operantur serui tui, tua sunt, et in hoc ingemescimus, 
 quod maiestatem tuam ferae sentiunt, homines non uerentur.

Ne cui autem hoc incredibile forte uideatur, maiora memorabo. 
 fides Christi adest me nihil fingere, neque incertis auctoribus 
 uulgata narrabo, sed quae mihi per fideles uiros conperta 
 sunt, explicabo.

habitant plerique in eremo sine ullis tabernaculis, 
 quos anachoretas uocant. uiuunt herbarum radicibus: 
 nullo umquam certo loco consistunt, ne ab hominibus uisitentur 
 frequenter: quas nox coegerit, sedes habent.

ad quendam igitur 
 hoc ritu adque hac lege uiuentem duo ex Nitria monachi, licet 
 longe diuersa regione, tamen quia olim ipsis in monasterii conuersatione 
 carus et familiaris fuisset, auditis eius uirtutibus, 
 tetenderunt: quem diu multumque quaesitum tandem mense septimo 
 reppererunt in extremo illo deserto, quod est Memphis contiguum, 
 demorantem: quas ille solitudines iam per annos duodecim 
 dicebatur habitare. qui licet omnium hominum uitaret occursum, 
 tamen agnitos non refugit seque carissimis per triduum 
 non negauit.

quarto die aliquantulum progressus cum prosequeretur 
 abeuntes, leaenam mirae magnitudinis ad se uenire conspiciunt. 
 bestia licet tribus repertis, non incerta quem peteret,


 


 
 anachoretae pedibus aduoluitur et cum fletu quodam ac lamentatione 
 procumbens indicabat gementis pariter et rogantis affectum. 
 mouet omnes et praecipue illum, qui se intellexerat expetitum: 
 praecedentem sequuntur. nam subinde restitans, subinde respectans 
 facile poterat intellegi id eam uelle, ut quo illa ducebat, 
 anachoreta sequeretur. quid multis?

ad speluncam bestiae peruenitur, 
 ubi illa adultos iam quinque catulos male feta nutriebat, 
 qui ut clausis luminibus ex aluo matris exierant, caecitate perpetua 
 tenebantur. quos singulos de rupe prolatos ante anachoretae 
 pedes mater exposuit.

tum demum sanctus aduertit quid 
 bestia postularet, inuocatoque Dei nomine contrectauit manu lumina 
 clausa catulorum: ac statim caecitate depulsa apertis oculis 
 bestiarum diu negata lux patuit. ita fratres illi, anachoreta quem 
 desiderabant uisitato, cum admodum fructuosa laboris sui mercede 
 redierunt, qui in testimonium tantae uirtutis admissi fidem 
 sancti, gloriam Christi, quae per ipsos esset testificanda, uidissent.

mira dicturus sum, leaenam post dies quinque ad auctorem 
 tanti beneficii reuertisse eidemque inusitatae ferae pellem pro munere 
 detulisse: qua plerumque sanctus ille quasi amiculo circumtectus 
 non dedignatus est munus per bestiam sumere, cuius alium 
 potius interpretabatur auctorem.

Erat etiam alterius anachoretae in illis regionibus nomen inlustre, 
 qui in ea parte deserti, quae est Syenis, habitabat. hic 
 cum primum se ad eremum contulisset, herbarum radicibus, 
 quas praedulcis interdum et saporis eximii fert harena, uicturus, 
 ignarus germinis eligendi nociua plerumque carpebat. nec erat 
 facile uim radicum sapore discernere, quia omnia aeque dulcia 
 erant, sed pleraque occultiore natura uirus letale cohibebant.

cum


 


 
 ergo edentem uis interna torqueret et inmensis doloribus uitalia 
 uniuersa quaterentur ac frequens uomitus cruciatibus non ferendis 
 ipsam animae sedem stomacho iam fatiscente dissolueret, 
 omnia penitus quae sunt edenda formidans septimum ieiunus 
 diem spiritu deficiente ducebat, cum ad eum fera, cui ibicis est 
 nomen, accessit.

huic propius adstanti fasciculum herbarum, 
 quem collectum pridie adtingere non audebat, obiecit: sed bestia 
 quae uirulenta erant ore discutiens, quae innoxia nouerat eligebat. 
 ita uir sanctus eius exemplo quid edere, quid respuere deberet 
 edoctus, et periculum famis euasit et herbarum uenena uitauit.

sed longum est, de omnibus, qui eremum incolunt, conperta 
 nobis uel audita memorare. annum integrum et septem fere menses 
 intra solitudinem constitutus exegi, magis uirtutis admirator 
 alienae, quam quod ipse tam arduum adque difficile potuerim 
 temptare propositum: saepius tamen cum sene illo, qui puteum 
 et bouem habebat, habitaui.

Duo beati Antoni monasteria adii, quae hodieque ab eius discipulis 
 incoluntur. ad eum etiam locum, in quo beatissimus 
 Paulus primus eremita est diuersatus, accessi.

rubrum mare uidi, 
 iugum Sina montis, cuius cacumen caelo paene contiguum est et 
 nequaquam adiri potest.

inter eius recessus anachoreta esse aliqui 
 ferebatur, quem diu multumque quaesitum uidere non potui, qui 
 fere iam ante quinquaginta annos a conuersatione humana remotus 
 nullo uestis usu, saetis corporis sui tectus, nuditatem suam 
 diuino munere nesciebat.

hic quotiens eum religiosi uiri adire uoluerunt, 
 cursu auia petens occursum uitabat humanum. uni tantummodo 
 ferebatur se ante quinquennium praebuisse, qui credo


 


 
 potenti fide id obtinere promeruit : cui inter multa conloquia 
 percontanti, cur homines tantopere uitaret, respondisse perhi-

betur, eum, qui ab hominibus frequentaretur, non posse ab angelis 
 frequentari. unde non inmerito recepta opinione multorum 
 fama uulgauerat, sanctum illum ab angelis uisitari.

ego autem 
 a Sina monte digressus ad Nilum flumen regressus, cuius ripas 
 frequentibus monasteriis consertas utraque ex parte lustraui. plerumque 
 uidi, ut dudum dixeram, uno in loco habitare centenos, 
 sed et bina et terna milia in isdem uiculis agere constabat.

nec 
 sane ibi minorem putetis diuersantium in multitudine monachorum 
 esse uirtutem, quam eorum esse cognouistis, qui se ab humanis 
 coetibus remouerunt.

praecipua, ut iam dixeram, ibi uirtus 
 et prima est oboedientia: neque aliter adueniens a monasterii 
 abbate suscipitur, quam qui temptatus prius fuerit et probatus, 
 nullum umquam recusaturus quamlibet arduum ac difficile indignumque 
 toleratu abbatis imperium.

Duo uobis referam incredibilis oboedientiae admodum magna 
 miracula, licet suppetant plura recolenti: sed ad incitandam uirtutum 
 aemulationem, cui pauca non sufficiunt, multa non proderunt.

ergo cum quidam saeculi actibus abdicatis monasterium 
 magnae dispositionis ingressus suscipi se rogaret, abbas ei 
 coepit multa proponere: graues esse istius disciplinae labores, 
 sua uero dura imperia, quae nullius facile ualeret inplere patientia: 
 aliud potius monasterium, ubi facilioribus legibus uiueretur, 
 expeteret: non temptaret adgredi, quod inplere non posset.

ille uero nihil his terroribus permoueri, sed magis ita omnem 
 oboedientiam polliceri, ut, si eum abbas in ignem ire praeciperet, 
 non recusaret intrare. quam illius professionem ubi magister 
 accepit, non cunctatus probare profitentem.

casu clibanus


 


 
 propter ardebat, qui multo igne succensus coquendis panibus 
 parabatur: exundabat abruptis flamma fornacibus, et intra camini 
 illius concaua totis habenis regnabat incendium. hic aduenam 
 illum iubet magister intrare, nec distulit parere praecepto: medias 
 flammas nihil cunctatus ingreditur, quae mox tam audaci 
 fide uictae uelut illis quondam Hebraeis pueris cessere uenienti. 
 superata natura est, fugit incendium:

et qui putabatur arsurus, 
 uelut frigido rore perfusus se ipse miratus est.

sed quid mirum, 
 si tuum, Christe, tironem ignis ille non adtigit? ut nec abbatem 
 pigeret dura mandasse nec discipulum paeniteret imperio paruisse: 
 qui eo quo aduenerat die, dum temptaretur infirmus, perfectus 
 inuentus est: merito felix, merito gloriosus, probatus 
 oboedientia, glorificatus est passione.

In eodem autem monasterio factum id, quod dicturus sum, 
 recenti memoria ferebatur. quidam itidem ad eundem abbatem 
 recipiendus aduenerat. cum prima ei lex oboedientiae poneretur 
 ac perpetem polliceretur ad omnia uel extrema patientiam, casu 
 abbas storacinam uirgam iam pridem aridam manu gerebat.

hanc 
 solo figit adque illi aduenae id operis inponit, ut tamdiu uirgulae 
 aquam inriguam ministraret, donec, quod contra omnem naturam 
 erat, lignum aridum in solo arente uiresceret.

subiectus aduena 
 durae legis imperio aquam propriis umeris cotidie, conuehebat, 
 quae a Nilo flumine per duo fere milia petebatur. iamque 
 emenso anni spatio labor non cessabat operantis, et de fructu 
 operis spes esse non poterat: tamen oboedientiae uirtus in labore 
 durabat. sequens quoque annus uanum laborem iam affecti fratris 
 eludit.

tertio demum succedentium temporum labente curriculo, 
 cum neque noctu neque interdiu aquarius ille cessaret operator,


 

 
 
 uirga floruit.

ego ipsam ex illa uirgula arbusculam uidi, quae 
 hodieque in atrio monasterii ramis uirentibus quasi in testimonium 
 manens, quantum oboedientia meruerit et quantum fides 
 possit, ostendit.

sed me dies ante deficiet, quam diuersa miracula, 
 quae mihi de sanctorum uirtutibus sunt conperta, consummem.

Duo uobis adhuc praeclara memorabo: quorum unum egregium 
 erit aduersus inflationem miserae uanitatis exemplum, alterum 
 aduersus falsam iustitiam non mediocre documentum.

quidam 
 ergo sanctus, fugandorum de corporibus obsessis daemonum incredibili 
 praeditus potestate, inaudita per singulos dies signa faciebat. 
 non solum enim praesens, neque uerbo tantum, sed absens 
 quoque interdum cilicii sui fimbriis aut epistulis missis corpora 
 obsessa curabat. hic ergo mirum in modum frequentabatur a populis 
 ex toto ad eum orbe uenientibus.

taceo de minoribus: praefecti 
 comitesque ac diuersarum iudices potestatum pro foribus 
 illius saepe iacuerunt. episcopi quoque sanctissimi, sacerdotali 
 auctoritate deposita, contingi se ab eo adque benedici humiliter 
 postulantes, sanctificatos se ac diuino munere inlustratos, quotiens 
 manum illius uestemque contigerant, non inmerito crediderunt.

hic ferebatur omni potu in perpetuum penitus abstinere 
 ac pro cibo - tibi, Sulpici, in aurem loquar, ne Gallus hoc 
 audiat — sex tantum caricis sustentari.

interea sancto uiro ut ex 
 uirtute honor, ita ex honore uanitas coepit obrepere. quod malum 
 ille ubi primum potuit in se sentire grassari, diu multumque 
 discutere conatus est, sed repelli penitus uel tacita conscientia 
 uanitatis perseuerante uirtute non potuit.

ubique nomen eius daemones 
 fatebantur: excludere a se confluentium populos non


 


 
 ualebat. uirus interim latens serpebat in pectore, et cuius nutu ex 
 aliorum corporibus daemones fugabantur, se ipsum occultis cogitationibus 
 uanitatis purgare non poterat.

totis igitur precibus 
 conuersus ad Deum fertur orasse, ut permissa in se mensibus 
 quinque diabolo potestate similis his fieret, quos ipse curauerat. 
 quid multis morer?

ille praepotens, ille signis adque uirtutibus 
 toto Oriente uulgatus, ille ad cuius limina populi ante confluxerant, 
 ad cuius fores summae istius saeculi se prostrauerant 
 potestates, correptus a daemone est retentus in uinculis:

omnia demum 
 illa, quae energumeni solent ferre, perpessus quinto 
 mense purgatus est non tantum daemone, sed, quod illi erat 
 utilius adque optatius, uanitate.

Sed mihi ista replicanti nostra infelicitas, nostra occurrit infirmitas. 
 quis enim nostrum est, quem si unus homunculus humilis 
 salutauerit aut fatuis adque adulantibus uerbis femina una 
 laudauerit, non continuo elatus sit superbia, non statim inflatus 
 sit uanitate? ut, etiamsi non habeat conscientiam sanctitatis, 
 tamen, quia uel stultorum adulatione aut fortasse errore sanctus 
 esse dicatur, sanctissimum se putabit!

iam uero si ei munera 
 crebra mittantur, Dei se magnificentia adseret honorari, cui dormienti 
 adque resoluto necessaria conferantur. quodsi uel de modico 
 ei aliqua uirtutis alicuius signa succederent, angelum se 
 putaret.

ceterum cum neque opere neque uirtute conspicuus sit, 
 i ei quis clericus fuerit effectus, dilatat continuo fimbrias suas, 
 gaudet salutationibus, inflatur occursibus, ipse etiam ubique dis 
 currit:

et qui antea pedibus aut asello ire consueuerat, spumantibus 
 equis superbus inuehitur: parua prius ac nili cellula


 


 
 contentus habitare erigit celsa laquearia, construit multa conclauia, 
 sculpit ostia, pingit armaria, uestem respuit grossiorem, indumentum 
 molle desiderat, adque haec caris uiduis ac familiaribus 
 mandat tributa uirginibus, illa ut byrrum rigentem, haec ut 
 fluentem texat lacernam.

uerum haec describenda mordacius 
 beato uiro Hieronymo relinquamus: ad propositum reuertamur. 
 Tu uero, inquit Gallus meus, nescio quid Hieronymo reliqueris 
 [disputandum]: ita breuiter uniuersa nostrorum instituta conplexus 
 es, ut pauca haec tua uerba, si aequanimiter acceperint 
 et patienter expenderint, multum eis arbitrer profutura, ut non 
 indigeant libris posthac Hieronymi coerceri.

sed tu illa potius 
 euolue quae coeperas, et illud, quod aduersus falsam iustitiam 
 dicturum te esse promiseras, prode documentum: nam, ut uere 
 tibi fatear, nullo perniciosius malo intra Gallias laboramus. ita 
 faciam, Postumianus inquit, nec te diutius tenebo suspensum.

Adulescens quidam ex Asia praediues opibus, genere clarus, 
 habens uxorem et filium paruulum, cum in Aegypto tribunus 
 esset et frequentibus aduersum Blembos expeditionibus quaedam 
 eremi contigisset, sanctorum etiam tabernacula conplura uidisset, 
 a beato uiro Iohanne uerbum salutis accepit.

nec moratus inutilem 
 militiam cum uano honore contemnere, eremum constanter 
 ingressus breui tempore in omni genere uirtutum perfectus emicuit. 
 potens ieiuniis, humilitate conspicuus, fide firmus facile se 
 antiquis monachis studio uirtutis aequauerat, cum interim subiit 
 eum cogitatio iniecta per diabolum, quod rectius esset ut rediret 
 ad patriam filiumque unicum ac domum totam cum uxore saluaret 
 : quod utique esset acceptius Deo, quam si solum se saeculo 
 eripere contentus salutem suorum non sine inpietate neclegeret.

istiusmodi falsae iustitiae colore superatus post quadriennium


 


 
 fere cellulam suam adque propositum eremita deseruit. sed ubi 
 ad proximum monasterium, quod a multis fratribus habitabatur, 
 accessit, causam discessionis adque consilium quaerentibus confitetur. 
 renitentibus cunctis et praecipue loci illius abbate retinente 
 male animo fixa sententia non potuit auelli.

igitur infelici 
 se obstinatione proripiens cum dolore omnium digressus a fratribus. 
 uix e conspectu abscesserat, inpletur a daemone cruentasque 
 spumas ore prouoluens suis dentibus se ipse lacerabat. deinde ad 
 idem monasterium fratrum umeris reportatus, cum coerceri in 
 eo inmundus spiritus non ualeret, necessitate cogente ferreis nexi- . 
 bus alligatur, pedes cum manibus uinciuntur: non inmerita poena 
 fugitiuo, ut quem non cohibuerat fides, catena cohiberet.

post 
 biennium demum oratione sanctorum ab inmundo spiritu liberatus 
 ad eremum, unde discesserat, mox regressus, et ipse correctus 
 et aliis futurus exemplo, ne quem aut falsae iustitiae umbra 
 decipiat aut incerta mobilitas inutili leuitate conpellat semel 
 coepta deserere. haec uos de uirtutibus Domini, quae in seruis 
 suis uel imitanda operatus est uel timenda, scire sufficiat.

sed 
 quia satisfeci uestris auribus, immo etiam uerbosior fui fortasse 
 quam debui, tu modo — ad me autem loquebatur — debitum 
 faenus exsolue, ut te de Martino tuo, ut es solitus, plura referentem, 
 iam pridem in hoc desideriis meis aestuantibus, audiamus.

Quid ? inquam, tibi de Martino meo liber ille non sufficit, 
 quem ipse tu nosti me de illius uita adque uirtutibus edidisse?

Agnosco id quidem, Postumianus inquit, neque umquam a dextera 
 mea liber iste discedit. nam si agnoscis, ecce — et aperit 
 librum, qui ueste latebat - en ipsum. hic mihi, inquit, terra 
 ac mari comes,. hic in peregrinatione tota socius et consolator


 

 
 
 fuit.

sed referam tibi sane, quo liber iste penetrarit, et quam 
 nullus fere in orbe terrarum locus sit, ubi non materia tam felicis 
 historiae peruulgata teneatur.

primus eum Romanae urbi uir 
 studiosissimus tui Paulinus inuexit: deinde cum tota certatim 
 urbe raperetur, exultantes librarios uidi, quod nihil ab his quaestuosius 
 haberetur, siquidem nihil illo promptius, nihil carius 
 uenderetur.

hic nauigationis meae cursum longe ante praegressus, 
 cum ad Africam ueni, iam per totam Carthaginem legebatur. 
 solus eum Cyrenensis ille presbyter non habebat, sed me largiente 
 descripsit. nam quid ego de Alexandria loquar?

ubi paene omnibus 
 magis quam tibi notus est. hic Aegyptum, Nitriam, The baidam 
 ac tota Memphitica regna transiuit.

hunc ego in eremo a 
 quodam sene legi uidi: cui cum me familiarem tuum esse dixissem, 
 et ab illo et a multis fratribus haec mihi iniuncta legatio 
 est, ut, si umquam terras istas te incolumi contigissem, ea te 
 supplere conpellerem, quae in illo tuo libro de uirtutibus beati 
 uiri professus es praeterisse.

age ergo, quia non illa a te audire 
 desidero, quae scripta sufficiunt, illa quae tum uel propter legentium, 
 ut credo, fastidium praeteristi, multis id una mecum 
 a te poscentibus explicentur.

Equidem, Postumiane, inquam, cum te iam dudum de sanctorum 
 uirtutibus intentus audirem, tacitis ad Martinum meum 
 cogitationibus recurrebam, merito perspiciens omnia illa, quae 
 singuli diuersa fecissent, per unum istum facile conpleta.

nam 
 cum excelsa retuleris, quod mihi dixisse liceat pace sanctorum, 
 nihil a te penitus audiui, in quo Martinus esset inferior. sed sicut 
 nullius umquam cum illius uiri meritis profiteor conferendam 
 esse uirtutem, ita illud animaduerti decet, iniqua illum cum eremitis 
 uel etiam anachoretis condicione conferri. illi enim ab omni


 


 
 inpedimento liberi, caelo tantum adque angelis testibus, plane 
 admirabilia docentur operari:

iste in medio coetu et conuersatione 
 populorum, inter clericos dissidentes, inter episcopos saeuientes, 
 cum fere cotidianis scandalis hinc adque inde premeretur, 
 inexpugnabili tamen aduersus omnia uirtute fundatus stetit 
 et tanta operatus est, quanta ne illi quidem, quos ante audiuimus 
 esse in eremo uel fuisse, fecerunt.

ac si illi paria fecissent, 
 quia iudex tam esset iniustus, ut non istum esse potiorem merito 
 iudicaret? puta enim istum fuisse militem, qui pugnauerit 
 in iniquo loco et tamen uictor euaserit, illos autem aeque conpone 
 militibus, sed qui ex aequo loco aut etiam de superiore certauerint. 
 quid ergo?

etsi omnium una uictoria est, non potest 
 omnium esse par gloria. tamen cum praeclara retuleris, a nemine 
 retulisti mortuum suscitatum: quo uno utique necesse est confiteri 
 Martino neminem conferendum.

nam si admirandum est, 
 quod illum Aegyptium flamma non adtigit, hic quoque saepius 
 imperauit incendiis. si reuoluas quod anachoretis feritas bestiarum uicta succubuit, 
 hic familiariter et rabiem bestiarum et serpentium 
 uenena conpescuit.

quodsi illum conferas, qui inmundis 
 spiritibus obsessos uerbi imperio aut etiam fimbriarum uirtute 
 curabat, ne in hac quidem parte inferiorem fuisse Martinum 
 multa documenta sunt.

si etiam ad illum recurras, qui saetis 
 suis pro ueste contectus putabatur ab angelis uisitari, cum isto 
 angeli cotidie loquebantur.

iam uero aduersus uanitatem adque 
 iactantiam ita inuictum spiritum gessit, ut illa uitia fortius nemo 
 contempserit, cum quidem inmundis spiritibus adflatos absens . 
 plerumque curauerit, nec solum comitibus aut praefectis, sed 
 ipsis etiam regibus imperaret. minimum id quidem in illius uirtutibus, 
 sed credas uelim, non solum uanitati, sed causis etiam 
 adque occasionibus uanitatis neminem fortius repugnasse.

parua 
 quidem, sed non praetereunda dicturus sum, quia et ille laudandus 
 est, qui summa praeditus potestate tam religiosam ad


 


 

 

 reuerentiam beati uiri ostenderit uoluntatem.

memini Vincentium 
 praefectum, uirum egregium et quo nullus sit intra Gallias omni 
 uirtutum genere praestantior, dum Turonos praeteriret, a Martino 
 saepius poposcisse, ut ei conuiuium in suo monasterio daretin 
 quo quidem exemplum beati Ambrosi episcopi praeferebat, qui 
 eo tempore consules et praefectos subinde pascere ferebatur —: 
 sed uirum altioris ingenii, ne qua ex hoc uanitas adque inflatio 
 obreperet, noluisse.

ergo fatearis necesse est m Martino omnium 
 illorum, quos enumerasti, fuisse uirtutes, Martini autem in illis 
 omnibus non fuisse.

Quid tu, inquit Postumianus, ita mecum? quasi non eadem 
 tecum sentiam semperque senserim. ego uero quoadusque uiuam 
 semper et sapiam, Aegypti monachos praedicabo, laudabo anachoretas, 
 mirabor eremitas: Martinum semper excipiam: non illi 
 ego audeo monachorum, certe non episcoporum quempiam conparare.

hoc Aegyptus fatetur, hoc Syria, hoc Aethiops conperit, 
 hoc Indus audiuit, hoc Parthus et Persa nouerunt, nec ignorat 
 Armenia, Bosporus exclusa cognouit, et postremo si quis aut Fortunatas 
 insulas aut glacialem frequentat oceanum.

quo miserior 
 est regio ista nostrorum, quae tantum uirum, cum in proximo 
 habuerit, nosse non meruit. nec tamen huic crimini miscebo populares: 
 soli illum clerici, soli nesciunt sacerdotes, nec inmerito 
 nosse illum inuidi noluerunt, quia si uirtutes illius nossent, 
 sua uitia cognouissent.

horreo dicere quae nuper audiui, infelicem 
 dixisse nescio quem, te in illo libro tuo plura mentitum. non 
 est hominis uox ista, sed diaboli, nec Martino in hac parte detrahitur, 
 sed fides Euangeliis derogatur.

nam cum Dominus ipse 
 testatus sit istiusmodi opera, quae Martinus inpleuit, ab omnibus 
 fidelibus esse facienda, qui Martinum non credit ista fecisse,


 


 
 non credit Christum ista dixisse.

sed infelices, degeneres, somnulenti, 
 quae ipsi facere non possunt, facta ab illo erubescunt, 
 et malunt illius negare uirtutes quam suam inertiam confiteri.

uerum nobis ad alia properantibus omnis istorum memoria relinquatur: 
 tu potius, ut iam dudum desidero, residua Martini opera 
 contexe.

At ego, inquam, arbitror rectius istud a Gallo esse 
 poscendum, quippe qui plura nouerit — neque enim ignorare potuit 
 magistri facta discipulus — et qui non; inmerito istam uicem 
 non solum Martino, sed etiam nobis debeat, quia ego iam librum 
 edidi, tu hactenus Orientalium gesta memorasti: istam demum 
 necessarii sermonis historiam Gallus euoluat, quia, ut dixi, et 
 nobis debet loquendi uicem et Martino suo, credo, praestabit, 
 ut non grauate illius facta commemoret.

Ego plane, inquit Gallus, licet inpar sim tanto oneri, tamen 
 relatis superius a Postumiano oboedientiae cogor exemplis, ut 
 munus istud, quod inponitis, non recusem.

sed dum cogito me 
 hominem Gallum inter Aquitanos uerba facturum, uereor ne 
 offendat uestras nimium urbanas aures sermo rusticior. audietis 
 me tamen ut Gurdonicum hominem, nihil cum fuco aut cothurno 
 loquentem.

nam si mihi tribuistis Martini me esse discipulum, 
 illud etiam concedite, ut mihi liceat exemplo illius inanes sermonum 
 faleras et uerborum ornamenta contemnere.

Tu uero, inquiit 
 Postumianus, uel Celtice aut, si mauis, Gallice loquerei 
 dummodo Martinum loquaris. ego autem credo, quia, etiams 
 mutus esses, non defutura tibi uerba, quibus Martinum facundo 
 ore loquereris, sicut Zachariae in Iohannis nomine lingua


 


 


 

 

 resoluta est.

ceterum cum sis scholasticus, hoc ipsum quasi scholasticus 
 artificiose facis, ut excuses inperitiam, quia exuberas 
 eloquentia. sed neque monachum tam astutum neque Gallum 
 decet esse tam callidum.

uerum adgredere potius et quod te manet 
 explica: nimium enim dudum alias res agentes consumimus tempus, 
 et iam solis occidui umbra prolixior monet, non multum 
 diei uicina nocte superesse.

Deinde cum paululum omnes conticuissemus, 
 Gallus ita coepit: cauendum mihi inprimis esse arbitror, 
 ne ea de Martini uirtutibus repetam, quae in libro suo Sulpicius 
 iste memorauit. unde prima illius inter militandum gesta 
 praetereo, neque ea adtingam, quae laicus egit ac monachus: nec 
 uero audita ab aliis quam quae uidi ipse dicturus sum.



Quo primo igitur tempore relictis scholis beato me uiro iunxi, 
 paucos post dies euntem ad ecclesiam sequebamur. interim ei 
 seminudus hibernis mensibus pauper occurrit, orans sibi uestimentum 
 dari.

tunc ille arcessito archidiacono iussit algentem sine 
 dilatione uestiri: dein secretarium ingressus, cum solus, ut erat 
 consuetudo, resideret — hanc enim sibi etiam in ecclesia solitudinem 
 permissa clericis libertate praestabat, cum quidem in alio 
 secretario presbyteri sederent, uel salutationibus uacantes uel 
 audiendis negotiis occupati: Martinum uero usque in eam horam, 
 qua sollemnia populo agi consuetudo deposceret, sua solitudo 
 cohibebat.

illud non praeteribo, quod in secretario sedens numquam 
 cathedra usus est: nam in ecclesia nemo umquam illum 
 sedere conspexit, sicut quendam nuper, testor Deum, non sine


 


 
 pudore uidi sublimi solio et quasi regio tribunali celsa sede residentem.

sedentem uero Martinum in sellula rusticana, ut sunt 
 istae in usibus seruulorum, quas nos rustici Galli tripeccias, uos 
 scholastici aut certe tu, qui de Graecia uenis, tripodas nuncupatis –: 
 hoc secretum beati uiri pauper ille captatus, cum ei 
 archidiaconus dare tunicam distulisset , inrupit, dissimulatum se , 
 a clerico querens, algere deplorans.

nec mora, sanctus paupere 
 non uidente intra amphibalum sibi tunicam latenter eduxit pauperemque 
 contectum discedere iubet. dein paulo post archidiaconus 
 ingressus admonet pro consuetudine, exspectare in ecclesia 
 populum, illum ad agenda sollemnia debere procedere.

cui ille 
 respondens ait, pauperem prius — de se autem dicebat — oportere 
 uestiri: se ad ecclesiam non posse procedere, nisi uestem pauper 
 acciperet.

diaconus uero nihil intellegens, quia extrinsecus indutum 
 amphibalo, ueste nudum interius non uidebat, postremo 
 pauperem non conparere causatur. mihi, inquit, uestis, quae 
 parata est, deferatur: pauper non deerit uestiendus.

tum demum 
 clericus necessitate conpulsus, iam felle commoto, e proximis 
 tabernis bigerricam uestem, breuem adque hispidam, quinque 
 conparatam argenteis rapit adque ante Martini pedes iratus exponit. 
 en, inquit, uestem, sed pauper hic non est.

ille nihil 
 motus iubet eum paululum stare pro foribus, secretum utique 
 procurans, dum sibi uestem nudus inponeret, totis uiribus elaborans 
 ut posset occultum esse quod fecerat. sed quando in sanctis 
 uiris latent ista quaerentibus? uelint nolint cuncta produntur. 
 cum hac igitur oblaturus sacrificium Deo ueste procedit.

quo 
 quidem die — mira dicturus sum — cum iam altarium, sicut 
 est sollemne, benediceret, globum ignis de capite illius uidimus


 


 
 emicare, ita ut in sublime contendens longum admodum crinem 
 flamma produceret.

et licet celeberrimo factum die in magna populi 
 multitudine uiderimus, una tantum de uirginibus et unus de 
 presbyteris, tres tantum uidere de monachis: ceteri cur non uiderint, 
 non potest nostri esse iudicii.

Per idem fere tempus cum Euanthius auunculus meus, uir licet 
 saeculi negotiis occupatus admodum Christianus, grauissima 
 aegritudine extremo mortis periculo coepisset urgueri, Martinum 
 euocauit. nec cunctatus ille properauit: prius tamen quam medium 
 uiae spatium uir beatus euolueret, uirtutem aduenientis 
 sentit aegrotus, receptaque continuo sanitate uenientibus nobis 
 obuiam ipse processit.

altera die redire cupientem magna prece 
 tenuit, cum interim unum e familia puerum letali ictu serpens 
 perculit: quem iam exanimem ui ueneni ipse Euanthius suis 
 umeris inlatum ante pedes sancti uiri, nihil illi inpossibile confisus, 
 exposuit. iamque se malum serpens per omnia membra 
 diffuderat :

cerneres omnibus uenis inflatam cutem et ad utris 
 instar tensa uitalia. Martinus porrecta manu, uniuersa pueri 
 membra pertractans, digitum prope ipsum uulnusculum, quo 
 bestia uirus infuderat, fixit.

tum uero — mira dicturus sum — uidimus 
 uenenum ex omni parte prouocatum ad Martini digitum cucurrisse: 
 dein per illud ulceris foramen exiguum ita uirus stipasse 
 cum sanguine, ut solet ex uberibus caprarum aut ouium pastorum 
 manu pressis longa linea copiosi lactis effluere.

puer surrexit 
 incolumis. nos obstupefacti tantae rei miraculo, id quod ipsa cogebat 
 ueritas, fatebamur non esse sub caelo, qui Martinum possit 
 imitari.

Consequenti itidem tempore iter cum eo, dum dioeceses uisitat, 
 agebamus. nobis nescio qua necessitate remorantibus aliquantulum 
 ille processerat.

interim per aggerem publicum plena militantibus 
 uiris fiscalis raeda ueniebat. sed ubi Martinum in ueste 
 hispida nigro et pendulo pallio circumtectum contigua de latere 
 iumenta uiderunt, paululum in partem alteram pauefacta cesserunt.

dein funibus inplicatis protentos illos, quibus, ut saepe 
 uidistis, misera ipsa animalia conglobantur, ordines miscuerunt: 
 dumque aegre expediuntur, moram fecere properantibus. qua 
 permoti iniuria militantes praecipitatis in terram saltibus se 
 dederunt.

dehinc Martinum flagris ac fustibus urguere coeperunt, 
 cum quidem ille mutus et incredibili patientia praebens terga 
 caedentibus maiorem insaniam infelicibus commoueret, magis 
 ex hoc furentes, quod ille quasi non sentiens uerbera inlata contemneret.

nos ilico consecuti foede cruentum adque uniuersa 
 corporis parte laniatum, cum exanimis in terram procubuisset, 
 inuenimus: statimque eum asello suo inposuimus ac locum caedis 
 illius exsecrantes raptim abire properauimus. interea illi regressi 
 ad raedam suam furore satiato, agi quo ire coeperant, iumenta 
 praecipiunt.

quae cum omnia solo fixa ac si aenea signa riguissent, 
 adtollentibus altius uocem magistris, flagris hinc adque 
 inde resonantibus, nihil penitus mouebantur. consurgunt deinde 
 omnes pariter in uerbera: consumit Gallicas mularum poena 
 mastigias. tota rapitur silua.

de proximo, trabibus iumenta tunduntur, 
 sed nihil penitus saeuae manus agebant: uno adque 
 eodem in loco stabant fixa simulacra. quid agerent infelices homines 
 nesciebant, nec iam ultra dissimulare poterant, quin 
 quamlibet brutis pectoribus agnoscerent, diuino numine se teneri.

tandem ergo in se regressi coeperunt quaerere, quis ille esset, 


 


 
 quem in eodem loco ante paululum cecidissent, cum percontantes 
 cognoscunt ex uiantibus, Martinum a se tam crudeliter uerberatum. 
 tum uero apparere omnibus causa manifesta, nec ignorare 
 iam poterant, quin ob illius uiri iniuriam tenerentur.

igitur 
 omnes rapidis nos passibus consequuntur. conscii facti ac meriti, 
 pudore confusi, flentes et puluere, quo se ipsi foedauerant, caput 
 adque ora conspersi, ant Martini se genua prouoluunt, ueniam 
 precantes et ut eos abire sineret postulantes: satis se uel sola 
 conscientia dedisse poenarum satisque intellexisse, quam eodem 
 ipsos uiuos absorbere terra potuisset, uel ipsi potius amissis sensibus 
 in inmobilem saxorum naturam rigescere debuissent, sicut 
 adfixa locis quibus steterant iumenta uidissent: orare se adque 
 obsecrare, ut indulgeret sceleris ueniam et copiam praestaret 
 abeundi.

senserat etiam, priusquam occurrerent, uir beatus illos 
 teneri, nobisque id ante iam dixerat: ueniam tamen clementer 
 indulsit eosdemque abire permisit, animalibus restitutis.

Illud autem animaduerti saepe, Sulpici, Martinum tibi dicere 
 solitum, nequaquam sibi in episcopatu eam uirtutum gratiam 
 suppetisse, quam prius se habuisse meminisset. quod si uerum 
 est, immo quia uerum est, conicere possumus, quanta fuerint 
 illa, quae monachus operatus est et quae teste nullo solus exercuit, 
 cum tanta illum in episcopatu signa fecisse sub oculis omnium 
 uiderimus.

multa quidem illius prius gesta innotuere 
 mundo neque potuere celari, sed innumerabilia esse dicuntur, 
 quae dum iactantiam uitat, occuluit neque in hominum notitiam 
 passus est peruenire, quippe qui humanam substantiam supergressus, 
 uirtutis suae conscientia mundi gloriam calcans, caelo 
 teste frueretur.

quod uerum esse uel ex his, quae conperta nobis 
 sunt nec latere potuerunt, possumus aestimare, siquidem ante 
 episcopatum duos mortuos uitae restituerit, quod liber tuus


 


 
 plenius est locutus, in episcopatu uero, quod praetermisisse te 
 miror, unum tantummodo suscitarit. cuius rei ego testis sum, 
 si tamen nihil de idoneo teste dubitatis. id ipsum autem uobis, 
 qualiter gestum sit, explicabo.

fuerat causa nescio qua Carnotum 
 oppidum petebamus. interea, dum uicum quendam habitantium 
 multitudine frequentissimum praeterimus, obuiam nobis 
 inmanis turba processit, quae erat tota gentilium: nam nemo in 
 illo uico nouerat Christianum. uerum ad famam tanti uiri campos 
 omnes late patentes confluentium multitudo contexerat.

sensit 
 Martinus operandum et adnuntiante sibi spiritu totus infremuit, 
 nec mortale sonans uerbum Dei gentilibus praedicabat, saepius 
 ingemescens, cur tanta Dominum Saluatorem turba nesciret.

interea, 
 sicut nos incredibilis circumdederat multitudo, mulier 
 quaedam, cuius filius paullo ante defecerat, corpus exanime 
 beato uiro protensis manibus coepit offerre dicens: scimus quia 
 amicus Dei es: restitue mihi filium meum, quia unicus mihi est. 
 iunxit se cetera multitudo et matris precibus adclamabat.

tum 
 Martinus uidens pro expectantium salute, ut postea nobis ipse 
 dicebat, consequi se posse uirtutem, defuncti corpus propriis 
 manibus accepit: et cum spectantibus cunctis genua flexisset, 
 ubi consummata oratione surrexit, uiuificatum paruolum matri 
 reddidit.

tum uero multitudo omnis in caelum clamore sublato 
 Christum Deum fateri, postremo cuncti cateruatim ad genua 
 beati uiri ruere coeperunt, fideliter postulantes ut eos faceret 
 Christianos.

nec cunctatus, in medio ut erant campo, cunctos 
 inposita uniuersis manu catechumenos fecit, cum quidem ad nos 
 conuersus diceret, non inrationabiliter in campo catechumenos 
 fieri, ubi solerent martyres consecrari.

Vicisti, inquit Postumianus, Galle, uicisti, non utique me, 
 qui Martini sum potius adsertor et qui haec omnia de illo uiro et 
 sciui semper et credidi, sed eremitas omnes anachoretasque uicisti.

nemo enim illorum, sicut Martinus hic uester, immo noster, 
 mortibus imperauit. meritoque hunc iste Sulpicius apostolis conparat 
 et prophetis, quem per omnia illis esse consimilem fidei 
 uirtus ac uirtutum opera testantur.

sed perge quaeso, quamquam 
 nihil magnificentius audire possimus, perge tamen, Galle, quod 
 etiam nunc de Martino superest sermonis euoluere. nam etiam 
 minima illius et cotidiana animus festinat agnoscere, quia minima 
 illius aliorum maximis maiora esse non dubium est.

Ita 
 faciam, Gallus inquit: uerum id, quod dicturus sum, ipse non 
 uidi, prius enim gestum est, quam me illi uiro iungerem: sed 
 factum celebre est, fidelium fratrum, qui interfuerant, sermone 
 uulgatum.

eo fere tempore, quo primum episcopus datus est, 
 fuit ei necessitas adire comitatum. Valentinianus tum maior 
 rerum potiebatur. hic cum Martinum ea petere cognouisset, quae 
 praestare nolebat, iussit eum palatii foribus arceri: etenim ad 
 animum illius inmitem ac superbum uxor accesserat Arriana, 
 quae totum illum a sancto uiro, ne ei debitam reuerentiam praestaret, 
 auerterat.

itaque Martinus, ubi semel adque iterum superbum 
 principem adire temptauit, recurrit ad nota praesidia: 
 cilicio obuoluitur, cinere conspergitur, cibo potuque abstinet, 
 orationem noctibus diebusque perpetuat.

septimo die adsistit ei 
 angelus: iubet eum ad palatium ire securum, regias fores quamlibet 
 clausas sponte reserandas, imperatoris spiritum superbum 
 molliendum.

igitur istiusmodi praesentis angeli confirmatus


 


 
 adloquio et fretus auxilio palatium petit. patent limina, nullus 
 obsistit: postremo usque ad regem nemine prohibente peruenit. 
 qui cum uenientem eminus uideret, frendens cur fuisset admissus, 
 nequaquam adsurgere est dignatus adstanti, donec regiam 
 sellam ignis operiret ipsumque regem ea parte corporis, qua 
 sedebat, adflaret incendium.

ita e solio suo superbus excutitur 
 et Martino inuitus adsurgit: multumque conplexus quem 
 spernere ante decreuerat, uirtutem sensisse diuinam emendatior 
 fatebatur: nec expectatis Martini precibus prius omnia 
 praestitit quam rogaretur.

conloquio illum adque conuiuio 
 frequenter adsciuit: postremo; abeunti multa munera obtulit, 
 quae uir beatus, ut semper, paupertatis suae custos cuncta 
 reiecit.

Et quia palatium semel ingressi [sumus, licet diuersis in 
 palatio temporibus gesta conectam: nequaquam enim praetermittendum 
 uidetur circa Martini admirationem reginae fidelis exemplum.

Maximus imperator rempublicam gubernabat, uir omni 
 uita merito praedicandus, si ei uel diadema non legitime tumultuante 
 milite inpositum repudiare uel armis ciuilibus abstinere 
 licuisset: sed magnum imperium nec sine periculo renui nec sine 
 armis potuit retineri.

hic Martinum saepius euocatum receptumque 
 intra palatium uenerabiliter honorabat: totus illi cum eo 
 sermo de praesentibus , de futuris, de fidelium gloria, de aeternitate 
 sanctorum, cum interim diebus ac noctibus de ore Martini 
 regina pendebat: euangelico illo non inferior exemplo pedes 
 sancti fletu rigabat, crine tergebat.

Martinus, quem nulla umquam 
 femina contigisset, istius adsiduitatem, immo potius seruitutem 
 non poterat euadere. non illa opes regni, non imperii 
 dignitatem, non diadema, non purpuram cogitabat: diuelli a 
 Martini pedibus solo strata non poterat. postremo a uiro suo 
 poscit, dicens Martinum uterque conpellant, ut ei remotis omnibus 
 ministris praeberet sola conuiuium. nec potuit uir beatus.

obstinatius reluctari. conponitur castus reginae manibus apparatus: 
 sellulam ipsa consternit, mensam admouet, aquam manibus 
 subministrat, cibum, quem ipsa coxerat, adponit. ipsa illo 
 edente eminus secundum famulantium disciplinam solo fixa consistit 
 inmobilis, per omnia ministrantis modestiam et humilitatem 
 exhibens seruientis: miscuit ipsa bibituro et ipsa porrexit.

finita cenula fragmenta panis absumpti micasque collegit, satis 
 fideliter illas reliquias imperialibus epulis anteponens. beata 
 mulier, tantae pietatis adfectu illi merito conparanda, quae uenit 
 a finibus terrae audire Salomonem, siquidem simplicem sequamur 
 historiam.

sed fides reginarum est conferenda, quod 
 mihi liceat separata mysterii maiestate dixisse: illa expetiit audire 
 sapientem, ista non tantum audisse contenta meruit seruire 
 sapienti.

Ad haec Postumianus, iam dudum, inquit, Galle, audiens te 
 loquentem uehementer admiror reginae fidem: sed ubi illud est, 
 quod nulla umquam femina ferebatur propius adstitisse Martino? 
 ecce ista regina non solum adstitit, sed etiam ministrauit.

et 
 uereor ne isto aliquantulum se tueantur exemplo qui libenter 
 feminis inseruntur.

Tum Gallus, quid tu, inquit, non uides, 
 quod solent docere grammatici, locum, tempus et personam? 
 propone enim tibi ante oculos captum in palatio imperatoris precibus 
 ambiri, reginae fide cogi, temporis necessitate constringi, 
 ut clausos carcere liberaret, exiliis datos restitueret, bona 
 adempta rehiberet: haec quanti putas constare episcopo debuisse, 
 ut pro his omnibus non aliquantulum de rigore propositi relaxaret?

uerumtamen quia occasione huius exempli male usuros 
 esse aliquos arbitraris, illi uero felices erunt, si a disciplina 
 exempli istius non recedant. uideant enim, quia Martino semel


 


 
 tantum in uita iam septuagenario non uidua libera, non uirgo 
 lasciuiens, sed sub uiro uiuens, ipso uiro pariter supplicante, regina 
 seruiuit et ministrauit edenti, non cum epulante discubuit : 
 nec ausa participare conuiuium, sed deferebat obsequium.

disce 
 igitur disciplinam: seruiat tibi matrona, non imperet, et seruiat, 
 non recumbat: sicut Martha illa ministrauit Domino, nec 
 tamen est adscita conuiuio: immo praelata est ministranti, quae 
 uerbum potius audiebat. sed in Martino ista regina utrumque 
 compleuit: et ministrauit ut Martha, et audiuit ut Maria.

quodsi 
 quis hoc uti uoluerit exemplo, per omnia teneat: talis causa sit 
 talisque persona, tale obsequium, tale conuiuium, et in omni 
 uita semel tantum.

Praeclare, inquit Postumianus, nostros istos, ut Martini 
 non egrediantur exemplum , tua constringit oratio, sed profiteor 
 tibi quia haec surdis auribus audientur.

nam si Martini sequeremur 
 uias, numquam causas de osculo diceremus et uniuersis 
 . scaenae opinionis opprobriis careremus. ceterum, sicut tu soles 
 dicere, cum edacitatis argueris, Galli sumus: ita nos in hac 
 parte numquam nec Martini exemplo uel tuis disputationibus 
 corrigemur.

uerumtamen haec nobis iam dudum agentibus, quid 
 tu tam obstinate, Sulpici, taces? Ego uero, inquam, non solum 
 modo taceo, sed olim de istis tacere disposui. nam quia quandam 
 uiduam uagam, nitidulam, sumptuosam obiurgauerim lasciuius 
 uictitantem, itidemque uirginem adulescenti cuidam mihi


 


 
 caro indecentius adhaerentem, cum quidem ipsam frequenter 
 audissem alios etiam, qui talia agerent, increpantem, tanta 
 mihi omnium feminarum cunctorumque monachorum odia conciui, 
 ut aduersum me utraeque legiones iurata bella susceperint.

unde quaeso taceatis, ne etiam quod uos loquimini ad meam 
 referatur inuidiam. tota nobis istorum memoria relinquatur: ad 
 Martinum potius reuertamur.

tu Galle, ut adgressus es, coeptum 
 opus explica. Tum ille, iam quidem uobis, inquit, tanta narraui, 
 ut satisfacere studiis uestris meus sermo debuerit: sed quia 
 uoluntati uestrae non obsecundare mihi non licet, quantum adhuc 
 diei superest loquar.

nam certe dum stramen illud, quod in 
 lectos nostros paratur, aspicio, subuenit in memoriam etiam de 
 stramine, m quo Martinus iacuerat, factam esse uirtutem.

res 
 ita gesta est. Claudiomagus uicus est in confinio Biturigum adque 
 Turonorum. ecclesia ibi est celebris religione sanctorum nec 
 minus gloriosa sacrarum uirginum multitudine. praeteriens ergo 
 Martinus in secretario ecclesiae habuit mansionem.

post discessum 
 illius cunctae in secretarium illud uirgines inruerunt: adlambunt 
 singula loca, ubi aut sederat uir beatus aut steterat, 
 stramentum etiam, in quo iacuerat, partiuntur.

una earum post 
 dies paucos partem straminis, quam sibi pro benedictione collegerat, 
 energumeno, quem spiritus erroris agitabat, de ceruice 
 suspendit. nec mora, dicto citius eiecto daemone persona curata 
 est.

Per idem fere tempus Martino a Treueris reuertenti fit obuiam 
 uacca, quam daemon agitabat: quae relicto grege suo in homines 
 ferebatur et iam multos noxie petulca confoderat. uerum ubi


 


 
 nobis coepit esse contigua, ii qui eam eminus sequebantur, praedicere 
 magna uoce coeperunt ut caueremus.

sed postquam ad nos 
 toruis furibunda luminibus propius accessit, Martinus eleuata 
 [obuiam] manu pecudem consistere iubet:

quae mox ad uerbum 
 illius stare coepit inmobilis, cum interea uidit Martinus dorso 
 illius daemonem supersedentem: quem increpans, discede, inquit, 
 funeste, de pecude et innoxium animal agitare desiste. 
 paruit nequam spiritus et recessit.

nec defuit sensus in bucula, 
 quin se intellegeret liberatam: ante pedes sancti recepta quiete 
 prosternitur, dein iubente Martino gregem suum petiit seque 
 agmini ceterarum oue placidior inmiscuit.

hoc illud fuit tempus, 
 quo inter medias flammas positus non sensit incendium , quod 
 mihi non arbitror esse referendum, quia hoc plenius iste Sulpicius, 
 licet in libro suo praeteritum, in epistula tamen postea, 
 quam ad Eusebium, tunc presbyterum, modo episcopum fecit, 
 exposuit: quam tu, Postumiane, aut credo legisti, aut si incognita 
 tibi est, cum libuerit, in promptu ex illo armario habes: 
 nos ab illo omissa referemus.

Quodam tempore, cum dioeceses circuiret, uenantium agmen 
 incurrimus. canes leporem sequebantur: iamque multo spatio 
 uicta bestiola, cum undique campis late patentibus nullum esset 
 effugium, mortem inminentem iam iamque capienda crebris flexibus 
 differebat. cuius periculum uir beatus pia mente miseratus 
 imperat canibus, desisterent sequi et sinerent abire fugientem. 
 continuo ad primum sermonis imperium constiterunt: crederes 
 uinctos, immo potius adfixos in suis haerere uestigiis. ita lepusculus 
 persecutoribus alligatis incolumis euasit.

Operae pretium autem est, etiam familiaria illius uerba, spiritualiter 
 salsa, memorare.

quem recens tonsam forte 


 


 
 conspexerat. euangelicum, inquit, mandatum ista conpleuit: duas habuit 
 tunicas, unam earum largita est non habenti: ita ergo et 
 uos facere debetis.

item cum subulcum algentem ac paene nudum 
 in pellicia ueste uidisset, en, inquit, Adam [eiectus de paradiso] 
 in ueste pellicea sues pascit: sed nos illo uetere deposito, 
 qui adhuc in isto manet, nouum Adam potius induamus.

boues 
 ex parte prata depauerant, porci etiam nonnulla suffoderant: 
 pars cetera, quae manebat inlaesa, diuersis floribus quasi picta 
 uernabat. speciem, inquit, gerit pars illa coniugii, quae a pecore 
 depasta etsi non penitus gratiam amisit herbarum, nullam 
 tamen florum retinet dignitatem: illa uero, quam porci pecora 
 inmunda foderunt, fornicationis imaginem foedam protendit: 
 ceterum illa portio, quae nullam sensit iniuriam, gloriam uirginitatis 
 ostendit: herbis fecunda luxuriat, foeni in ea fructus 
 exuberat et ultra omnem speciem distincta floribus quasi gemmis 
 micantibus ornata radiat. beata species et Deo digna: nihil enim 
 uirginitati est conparandum.

ita et illi, qui coniugia fornication 
 comparant, uehementer errant, et illi qui coniugia uirginitati 
 aequanda aestimant, miseri penitus et stulti sunt.

uerum haec 
 a sapientibus tenenda distinctio est, ut coniugium pertineat ad 
 ueniam, uirginitas spectet ad gloriam, fornicatio deputetur ad 
 poenam, nisi satisfactione purgetur.

Miles quidam cingulum in ecclesia, monachum professus, 
 abiecerat: cellulam sibi eminus in remoto quasi eremita uicturus 
 erexerat. interea astutus inimicus uariis cogitationibus brutum 
 pectus agitabat, ut coniugem suam, quam Martinus in monasterio 
 puellarum esse praeceperat, uoluntate mutata secum potius 
 uellet habitare.

adit ergo Martinum fortis eremita et quid


 


 
 haberet animi confitetur. ille uero uehementer abnuere, feminam 
 uiro rursus, iam monacho, non marito, incongrua ratione misceri. 
 postremo cum miles insisteret, adfirmans nihil hoc proposito 
 esse nociturum : se solo coniugis uti uelle solacio, porro ne 
 rursus se in sua reuoluerent, non esse metuendum: se esse militem 
 Christi, illam quoque in eadem militiae sacramenta iurasse: 
 pateretur episcopus sanctos et sexum suum fidei merito nescientes 
 pariter militare.

tum Martinus — uerba uobis ipsa dicturus 
 \'sum — dic mihi, inquit, si umquam in bello fuisti, si in acie 
 constitisti ? at ille respondens, frequenter, inquit, in acie steti 
 et in bello frequenter interfui.

ad haec Martinus: dic mihi ergo: 
 numquid in illa acie, quae armata in proelium parabatur aut 
 iam aduersus hostilem exercitum conlato comminus pede destricto 
 ense pugnabat, ullam feminam stare aut pugnare uidisti?

tum 
 demum miles confusus erubuit, gratias agens errori suo se non 
 fuisse permissum, nec aspera increpatione uerborum, sed uera 
 et rationabili secundum personam militis conparatione correctum.

Martinus autem conuersus ad nos, sicut eum frequens fratrum 
 turba uallauerat, mulier, inquit, uirorum castra non adeat, 
 acies militum separata consistat: procul femina in suo degens 
 tabernaculo sit remota. contemptibilem enim reddit exercitum, 
 si uirorum cohortibus turba feminea misceatur.

miles in acie, 
 miles pugnet in campo: mulier se intra murorum munimenta 
 contineat. habet et illa gloriam suam, si pudicitiam uiro absente 
 seruauerit : cuius haec prima uirtus et consummata uictoria est, 
 non uideri.

Illud uero, Sulpici, meminisse te credo, quo affectu nobis, 
 cum et tu coram adesses, illam uirginem praedicarit, quae ita 
 se penitus ab omnium uirorum oculis remouisset, ut ne ipsum 
 quidem ad se Martinum, cum eam ille officii causa uisitare 
 uellet, admiserit.

nam cum praeter agellum illius praeteriret, 
 in quo se ante conplures annos pudica cohibuerat, audita fide 
 illius adque uirtute deuertit, ut tam inlustris meriti puellam 
 religioso officio episcopus honoraret.

nos consequentes gauisuram 
 illam uirginem putabamus, siquidem hoc in testimonium uirtutis 
 suae esset habitura, ad quam tanti nominis sacerdos deposito 
 propositi rigore uenisset.

uerum illa fortissimi uincula propositi 
 ne Martini quidem contemplatione laxauit. ita uir beatus 
 accepta per aliam feminam excusatione laudabili ab illius foribus, 
 quae se uidendam salutandamque non dederat, laetus abscessit.

o uirginem gloriosam, quae ne a Martino quidem passa 
 est se uideri! o Martinum beatum, qui illam repulsam non ad 
 contumeliam suam duxit, sed magnificans illius cum exultatione 
 uirtutem inusitato in his\' dumtaxat regionibus gaudebat exemplo!

ergo cum haut longe ab illa uillula nos manere nox inminens 
 coegisset, xenium beato uiro eadem illa uirgo transmisit : 
 fecitque Martinus, quod ante non fecerat — nullius enim ille 
 umquam xenium, nullius munus accepit —: nihil ex his, quae 
 uirgo uenerabilis miserat, refutauit, dicens benedictionem illius 
 a sacerdote minime respuendam, quae esset multis sacerdotibus 
 praeferenda.

audiant, quaeso, uirgines istud exemplum, ut 
 fores suas, si eas malis obsistere uolunt, etiam bonis claudant, 
 et, ne ad se inprobis sit liber accessus, non uereantur excludere 
 etiam sacerdotes.

totus hoc mundus exaudiat\': uideri se a Martino


 


 
 uirgo non passa est. non utique illa quemcumque a se reppulit 
 sacerdotem, sed in eius uiri conspectum puella non uenit, quem 
 uidere salus uidentium fuit.

quis autem hoc praeter Martinum 
 sacerdos non ad suam iniuriam rettulisset? quos aduersum sanctam 
 uirginem motus quantasque iras mente concepisset ? haereticam 
 iudicasset et anathemandam esse decreuisset.

quam uero 
 illi beatae animae illas uirgines praetulisset, quae crebris occursibus 
 ubique se praebent obuias sacerdoti, quae conuiuia sumptuosa 
 disponunt, quae una pariter discumbunt!

sed quo me 
 ducit oratio? paululum iste liberior sermo reprimendus est, ne 
 in aliquorum forsitan incurrat offensam: etenim infidelibus 
 obiurgationis uerba non proderunt, fidelibus autem satisfaciet 
 exemplum. uerum ego ita uirtutem huius uirginis praedicabo, 
 ut tamen nihil illis, quae ad Martinum uidendum ei 
 longinquis regionibus saepe uenerunt, arbitrer derogandum, 
 siquidem hoc beatum uirum frequenter affectu etiam angeli frequentarint.

Ceterum hoc, quod dicturus sum, Sulpici, hoc te—me autem 
 intuebatur — teste perhibeo. Quodam die ego et iste Sulpicius 
 pro foribus illius excubantes iam per aliquot horas cum silentio 
 sedebamus, ingenti horrore et tremore, ac si ante angeli tabernaculum 
 mandatas excubias duceremus, cum quidem nos, clauso 
 cellulae suae ostio, ibi esse nesciret.

interim conloquentium murmur 
 audimus et mox horrore quodam circumfundimur ac stupore,


 


 

 
 
 nec ignorare potuimus nescio quid fuisse diuinum.

post duas fere 
 horas ad nos Martinus egreditur: ac tum eum iste Sulpicius, 
 sicut apud eum nemo familiarius loquebatur, coepit orare, ut pie 
 quaerentibus indicaret, quid illud diuini fuisset horroris, quod 
 fatebamur nos ambo sensisse, uel cum quibus fuisset in cellula 
 conlocutus : tenuem enim nos scilicet et uix intellectum sermocinantium 
 sonum pro foribus audisse.

tum ille diu multumque 
 cunctatus - sed nihil erat quod ei Sulpicius non extorqueret 
 inuito: incredibiliora forte dicturus sum, sed Christo teste non 
 mentior, nisi quisquam est tam sacrilegus, ut Martinam aestimet 
 fuisse mentitum –:

dicam, inquit, uobis, sed uos nulli quaeso 
 dicatis: Agnes, Thecla et Maria mecum fuerunt. referebat autem 
 nobis uultum adque habitum singularum.

nec uero illo tantum 
 die, sed frequenter se ab eis confessus est uisitari: Petrum etiam 
 et Paulum Apostolos uideri a se saepius non negauit. iam uero 
 daemones, prout ad eum quisque uenisset, suis nominibus increpabat. 
 Mercurium maxime patiebatur infestum, Iouem brutum 
 adque hebetem esse dicebat.

haec plerisque etiam in eodem monasterio 
 constitutis incredibilia uidebantur, nedum ego confidam 
 omnes, qui haec audient, credituros. nam nisi inaestimabilem 
 uitam adque uirtutem Martinus egisset, nequaquam apud nos 
 tanta gloria praeditus haberetur. quamquam minime mirum, si 
 in operibus Martini infirmitas humana dubitauit, cum multos s 
 hodieque uideamus nec Euangeliis credidisse. a Martino autem 
 saepe angelos uisos familiariter et sensimus et experti sumus.

rem 
 minimam dicturus eum, sed tamen dicam. apud Nemausum 
 episcoporum synodus habebatur, ad quam quidem ire noluerat, 
 sed quid gestum esset scire cupiebat. casu cum eo iste Sulpicius. 
 nauigabat, sed procul, ut semper, a ceteris in remota nauis parte 
 residebat. ibi angelus, quid gestum esset in synodo, ei nuntiauit. 
 nos postea tempus habiti concilii sollicite requirentes satis


 


 
 conpertum habuimus, ipsum diem fuisse conuentus et eadem ibi 
 fuisse decreta, quae Martino angelus nuntiarat.

Ceterum cum ab eo de fine saeculi quaereremus, ait nobis, Neronem 
 et Antichristum prius esse uenturos: Neronem in occidentali 
 plaga subactis decem regibus imperaturum, persecutionem 
 ab eo eatenus exercendam, ut idola gentium coli cogat.

ab 
 Antichristo uero primum Orientis imperium esse capiendum, qui 
 quidem sedem et caput regni Hierosolymam esset habiturus: ab 
 illo et urbem et templum esse reparandum.

illius eam persecutionem 
 futuram, ut Christum Deum cogat negari, se potius 
 Christum esse confirmans, omnesque secundum legem circumcidj 
 iubeat: ipsum denique Neronem ab Antichristo esse perimendum, 
 adque ita sub illius potestate uniuersum orbem cunctasque gentes 
 esse redigendas, donec Christi aduentu impius opprimatur.

non 
 esse autem dubium, quin Antichristus malo spiritu conceptus 
 iam natus esset et iam in annis puerilibus constitutus, aetate legitima 
 sumpturus imperium. quod autem haec ab illo audiuimus, 
 annus octauus est: nos aestimate, quam iam in praecipiti consistant, 
 quae futura metuuntur.

Haec cum maxime Gallus, necdum explicitis quae statuerat 
 referre, loqueretur, puer familiaris ingressus est, nuntians, Refrigerium 
 presbyterum stare pro foribus.

dubitare coepimus, utrum 
 Gallum adhuc esset melius audire, an exoptatissimo nobis uiro, 
 qui officii causa ad nos ueniebat, occurrere.

tum Gallus: etiamsi 
 non ob aduentum sanctissimi sacerdotis relinquenda nobis haec


 


 
 esset oratio, nox ipsa cogebat hucusque prolatum finire sermonem.

uerum quia de Martini uirtutibus nequaquam explicari uniuersa 
 potuerunt, haec uos hodie audisse sufficiat, cras 
 reliqua dicemus. ita pariter accepta hac Galli sponsione surreximus.

Lucescit hoc, Galle: surgendum est. nam, ut uides, et Postumianus 
 instat et hic presbyter, qui hesterno auditorium amisit, 
 exspectat, ut quae de Martino nostro in hodiernum diem explicanda 
 distuleras, debitor sponsionis euoluas.

non ignarus quidem 
 iste omnium, quaecumque memoranda sunt, sed dulcis et grata 
 cognitio est etiam nota relegenti, siquidem natura ita conparatum 
 sit, ut meliore quis conscientia se nosse congaudeat, quae multorum 
 testimoniis non esse incerta cognoscat.

nam [et] hic a 
 prima adulescentia Martinum secutus nouit quidem omnia, sed 
 libenter cognita recognoscit. fatebor enim tibi, Galle, Martini 
 mihi saepius auditas esse uirtutes, quippe qui de eo etiam litteris 
 multa mandauerim: sed per gestorum admirationem semper mihi 
 noua sunt, quae de illo licet audita saepius reuoluuntur. proinde 
 additum nobis Refrigerium auditorem eo inpensius gratulamur, 
 quo promptius Postumianus iste, qui haec Orienti inferre festinat, 
 quasi sub testibus consignatam abs te accepturus est ueritatem. 
 haec me loquente, Gallo iam ad narrandum parato, inruit turba 
 monachorum, Euagrius presbyter, Aper, Sabbatius, Agricola:

et post paululum ingreditur presbyter Aetherius cum Calupione 
 diacono et Amatore subdiacono: postremus Aurelius presbyter, 
 dulcissimus meus, longiore uia ueniens anhelus occurrit.

Quid, 
 inquam, tam subito et insperati tam ex diuersis regionibus tam 
 mane concurritis? Nos, inquiunt, hesterno cognouimus, Gallum 
 istum per totum diem Martini narrasse uirtutes, et reliqua in 
 hodiernum diem, quia nox oppresserat, distulisse: propterea maturauimus 
 frequens auditorium facere de tanta materia locuturo.

interea nuntiatur multos saecularium stare pro foribus, nec 
 ingredi audentes, sed ut admitterentur rogantes. tum Aper, nequaquam, 
 inquit, istos nobis admisceri conuenit, quia ad audiendum 
 curiositate potius quam religione uenerunt.

confusus ego 
 illorum uice, quos non admittendos esse censebat, aegre tandem 
 obtinui, ut Eucherium ex uicariis et Celsum admitterent consularem, 
 ceteri sunt repulsi. tum Gallum media in sede conponimus:

qui cum diu nobili sua uerecundia silentium tenuisset, 
 tandem ita exorsus est.

Conuenistis, inquit, ad me audiendum, uiri sancti et diserti, 
 sed religiosas potius quam doctas aures, ut arbitror, adtulistis, 
 audituri me fidei testem, non oratoris copia locuturum. quae 
 autem hesterno dicta sunt, non reuoluam: illa qui non audierunt, 
 ex scripturis cognoscent.

noua Postumianus expectat nuntiaturus 
 Orienti, ne se in conparatione Martini praeferat Occidenti. ac 
 primum gestit animus, quod Refrigerius in aurem suggerit, explicare: 
 res in Camutena gesta est ciuitate.

Paterfamilias quidam duodecennem filiam ab utero mutam 
 Martino coepit offerre, poscens ut linguam ligatam meritis suis 
 sanctis uir beatus solueret.

ille cedens episcopis, qui tam forte 
 latus illius ambiebant, Valentino adque Victricio, inparem se 
 esse tantae moli, sed illis quasi sanctioribus nihil inpossibile fatebatur.

at illi pias preces una cum patre supplici uoce iungentes 
 orare Martinum ut sperata praestaret. nec cunctatus ultra utrumque 
 praeclarum, et ostendendo humilitatem nec differendo 
 pietatem - iubet circumstantis populi multitudinem submoueri: 
 episcopis tantum et puellae patre adsistentibus in orationem suo 
 illo more prosternitur.

dein pusillum olei cum exorcismi praefatione 
 benedicit, adque ita in os puellae sanctificatum liquorem, 
 cum et linguam illius digitis teneret, infudit.

nec fefellit sanctum 
 uirtutis euentus. patris nomen interrogat: mox illa respondit. 
 proclamat pater cum gaudio pariter et lacrimis Martini genua 
 conplexus, et hanc primam se filiae audisse uocem cunctis stupentibus 
 fatebatur.

ac ne cuiquam id incredibile forte uideatur, 
 perhibeat uobis praesens Euagrius testimonium ueritatis: nam 
 res ipso praesente tum gesta est.

Paruum illud est, quod nuper Arpagio presbytero referente cognoui, 
 sed non praetermittendum uidetur. Auitiani comitis uxo-

rem misisse Martino oleum, quod ad diuersas morborum causas 
 necessarium, sicut est consuetudo, benediceret: ampullam uitream 
 istiusmodi fuisse, ut rotunda in uentrem cresceret ore producto, 
 sed oris extantis concauum non repletum, quia ita moris 
 sit uascula conplere, ut pars summa umbonibus obstruendis


 


 
 libera relinquatur.

testabatur presbyter uidisse se oleum sub Martini 
 benedictione creuisse, quoad exundante copia superne difflueret: 
 eademque, dum ad matremfamilias uasculum referretur, 
 ferbuisse uirtute:

nam inter manus pueri portantis ita semper 
 exundasse oleum, ut omne illius uestimentum copia superfusi 
 liquoris operiret: matronam ita usque ad summum labrum plenum 
 uasculum recepisse, ut presbyter hodieque fateatur, obdendi pessuli, 
 quo claudi diligentius seruanda consuerunt, in uitro illo spatium 
 non fuisse.

mirum et illud, quod huic — me autem intuebatur - memini 
 contigisse. uas uitreum cum oleo, quod Martinus benedixerat, 
 in fenestra paululum editiore deposuit: puer familiaris 
 incautior linteum superpositum, ampullam ibi esse ignorans, adtraxit. 
 uas super constratum marmore pauimentum decidit. cunctis 
 metu exterritis benedictionem Dei perisse, ampulla perinde 
 incolumis est reperta, ac si super plumas mollissimas decidisset.

quae res non potius ad casum quam ad Martini est referenda 
 uirtutem, cuius benedictio perire non potuit.

 
 Quid illud, quod factum a quodam est, cuius nomen, quia 
 praesens est et prodi se uetuit, supprimetur: cui quidem tempori 
 hic etiam Saturninus interfuit.

canis nobis inportunior oblatrabat. 
 in nomine, inquit, Martini iubeo te obmutescere. canis 
 — haesit latratus in gutture:

linguam abscisam putares - obmutuit. 
 ita parum est ipsum Martinum fecisse uirtutes: credite 
 mihi, quia etiam alii in nomine eius multa fecerunt.

Auitiani quondam comitis noueratis barbaram nimis et ultra 
 omnia cruentam feritatem. hic rabido spiritu ingressus Turonum


 


 
 ciuitatem, sequentibus eum miserabili facie ordinibus catenatis, 
 diuersa perdendis parari iubet genera poenarum, disponit postero 
 die adtonita ciuitate ad opus triste procedere.

quod ubi 
 Martino conpertum est, solus paulo ante mediam noctem ad 
 praetorium bestiae illius tendit sed cum profundae noctis silentio 
 quiescentibus cunctis nullus foribus obseratis pateret ingressus, 
 ante limina cruenta prosternitur. interea Auitianus graui somno 
 sepultus angelo ingruente percellitur: seruus, inquit, Dei ad tua 
 limina iacet et tu quiescis?

qua ille uoce percepta lecto suo turbatus 
 excutitur, conuocatisque semis trepidus exclamat, Martinam 
 esse pro foribus: irent protinus, claustra reserarent, ne 
 Dei seruus pateretur iniuriam.

sed illi, ut est omnium natura 
 seruorum, uix prima limina egressi , inridentes dominum suum 
 quod somnio fuisset inlusus, negant quemquam esse-pro foribus, 
 ex suomet ingenio coniectantes neminem nocte posse uigilare, 
 nedum illi crederent, in illo noctis horrore iacere ante aliena 
 limina sacerdotem: idque Auitiano facile persuasum est. rursum 
 soluitur in soporem: sed mox ui maiore concussus exclamat Martinum 
 stare pro foribus: sibi ideo nullam quietem animi corporisque 
 permitti.

tardantibus seruis ipse usque ad limina exteriora 
 progreditur: ibi Martinum ut senserat deprehendit. perculsus

miser tantae uirtutis manifestatione, quid, inquit, mihi hoc, 
 domine, fecisti ? nihil te loqui necesse est: scio quid desideres, 
 uideo quid requiras : discede quantocius, ne me ob iniuriam tuam 
 caelestis ira consumat: satis soluerim hucusque poenarum. crede 
 quia non leuiter apud me actum est, ut ipse procederem.

post 
 discessum autem sancti aduocat officiales suos, iubet omnes custodias 
 relaxari et mox ipse proficiscitur. ita fugato Auitiano laetata 
 est ciuitas et liberata.

Haec cum multis Auitiano referente conperta sint, tum nuper 
 Refrigerius presbyter, quem coram uidetis, a Dagrido, fideli 
 uiro ex tribunis, sub inuocatione diuinae maiestatis audiuit, qui 
 sibi hoc ab ipso Auitiano relatum esse iurabat.

ceterum nolo miremini 
 me hodie facere, quod hesterno non feci, ut ad singulas 
 quasque uirtutes nomina testium personasque subnectam, ad quas 
 si quis fuerit incredulus, quia adhuc in corpore sunt, recurrat.

exegit id infidelitas plurimorum, qui in aliquibus, quae hesterno 
 memorata sunt, nutare dicuntur. accipiant ergo testes adhuc incolumes 
 adque uiuentes, quibus, quia de fide nostra dubitant, 
 magis credant. sed si adeo infideles sunt, profiteor quia nec illis 
 sunt credituri.

miror autem quemquam, qui uel tenuem sensum 
 religionis habeat, tantum piaculi uelle committere, ut putet quemquam 
 de Martino posse mentiri.

facessat a quoquam, qui sub Deo 
 uiuit, ista suspicio: neque enim Martinus hoc indiget, ut mendaciis 
 adseratur. sed totius sermonis fidem, Christe, apud te 
 deponimus, nos nec alia dixisse nec alia dicturos, quam quae 
 aut ipsi uidimus aut quae manifestis auctoribus uel plerumque 
 ipso referente cognouimus.

ceterum etsi dialogi speciem, quo ad 
 leuandum fastidium lectio uariaretur, adsumpsimus, nos pie 
 praestruere profitemur historiae ueritatem. haec me extrinsecus 
 inserere nonnullorum incredulitas non sine meo dolore conpulit. 
 sed redeat ad nostrum sermo consessum:

in quo cum me tam studiose 
 audiri uideam, fatear necesse est Aprum fecisse constanter, 
 qui reppulit infideles, eos tantum iudicans audire debere qui 
 crederent.

efferor, si quid creditis, spiritu et prae dolore totus 




 


 
 insanio: non credunt Martini uirtutibus Christiani, quas daemones 
 fatebantur?

Monasterium beati uiri duobus a ciuitate erat milibus disparatum: 
 sed si quotiens uenturus ad ecclesiam pedem extra cellulae 
 suae limen extulerat, uideres per totam ecclesiam energumenos 
 rugientes, et quasi adueniente iudice agmina damnanda trepidare, 
 ut aduentum episcopi clericis, qui uenturum esse nescirent, daemoniorum 
 gemitus indicaret. uidi quendam adpropiante Martino 
 in aera raptum manibus extensis in sublime suspendi, ut nequaquam 
 solum pedibus adtingeret.

si quando autem exorcizandorum 
 daemonum Martinus operam recepisset, neminem manibus adtrectabat, 
 neminem sermonibus increpabat, sicut plerumque per 
 clericos rotatur turba uerborum, sed admotis energumenis ceteros 
 iubebat abscedere, ac foribus obseratis in medio ecclesiae 
 cilicio circumtectus, cinere respersus, solo stratus orabat.

tum 
 uero cerneres miseros diuerso exitu perurgueri: hos sublatis in 
 sublime pedibus quasi de nube pendere, nec tamen uestes defluere 
 in faciem, ne faceret uerecundiam nudata pars corporum: at in 
 parte alia uideres sine interrogatione uexatos et sua crimina confitentes. 
 nomina etiam nullo interrogante prodebant: ille se Iouem, 
 iste Mercurium fatebantur.

postremo cunctos diaboli ministros 
 cum ipso cerneres auctore cruciari, ut iam in Martino illud fateamur 
 inpletum quod scriptum est: quoniam sancti de angelis 
 iudicabunt.

Pagum quendam in Senonico annis singulis grando uexabat. 
 conpulsi extremis malis incolae a Martino auxilium poposcerunt:


 


 


 
 missa per Auspicium praefectorium uirum satis fida legatio, cuius 
 agros specialiter grauior quam ceterorum adsuerat procella populari.

sed facta ibi oratione Martinus ita uniuersam penitus liberauit 
 ab ingruenti peste regionem, ut per\' uiginti annos, quibus 
 postea mansit in corpore, grandinem in illis locis nemo pertulerit.

quod ne fortuitum esse et non potius Martino praestitum 
 putaretur, eo anno, quo ille defecit, rursum incubuit rediuiua 
 tempestas: adeo sensit et mundus uiri fidelis excessum, ut cuius 
 uita iure gaudebat, eiusdem mortem lugeret.

ceterum si ad haec 
 probanda quae diximus testes etiam infirmior auditor exegerit, 
 non unum ego hominem, sed milia multa producam, et totam 
 m testimonium uirtutis expertae Senonum aduocabo regionem.

et 
 tamen tu, Refrigeri presbyter, credo, meministi, nuper nobis 
 super hoc cum Romulo Auspicii illius filio , honorato et religioso. 
 uiro, fuisse sermonem: qui haec nobis tamquam inconperta referebat, 
 et cum futuris prouentibus per adsidua damna trepidaret, 
 ut ipse uidisti, magno secum maerore lugebat, Martinum non in 
 haec tempora reseruatum.

Sed ut ad Auitianum recurram - qui cum in omnibus locis 
 cunctisque in urbibus ederet crudelitatis suae infanda monumenta, 
 Turonis tantum innocens erat: et illa bestia, quae humano sanguine 
 et infelicium mortibus alebatur, mitem se adque tranquillum 
 beato uiro praesente praestabat —:

memini quodam die 
 ad eum uenisse Martinum : qui ubi secretarium eius ingressus est, 
 uidit post tergum ipsius daemonem mirae magnitudinis adsidentem. 
 quem eminus, ut uerbo, quia ita necesse est, parum Latino 
 loquamur, exsufflans, Auitianus se exsufflari existimans, quid 
 me, inquit, sancte, sic accipis? tum Martinus, non te, inquit,


 

 
 
 sed eum, qui ceruici tuae taeter incumbit.

cessit diabolus et reliquit 
 familiare subsellium: satisque constat post ilium diem Auitianum 
 mitiorem fuisse, seu quod intellexerit egisse se semper 
 adsidentis sibi diaboli uoluntatem, seu quod inmundus spiritus 
 ab illius consessu per Martinum fugatus priuatus est potestate 
 grassandi, cum erubesceret minister auctore nec ministrum auctor 
 urgueret.

In uico Ambatiensi, id est castello ueteri, quod nunc frequens 
 habitatur a fratribus, idolium noueratis grande opere constructum. 
 politissimis saxis moles turrita surrexerat, quae in conum 
 sublime procedens superstitionem loci operis dignitate seruabat.

huius destructionem Marcello, ibidem consistenti presbytero, uir 
 beatus saepe mandauerat. post aliquantum tempus regressus increpat 
 presbyterum, cur adhuc idolii structura consisteret.

ille 
 causatus uix militari manu et ui publicae multitudinis tantam molem 
 posse subuerti, nedum id facile putaret per inbecillos clericos 
 aut infirmos monachos quiuisse curari.

tum Martinus recurrens 
 ad nota subsidia nocte tota in oratione peruigilat: mane orta 
 tempestas aedem idoli usque ad fundamentum prouoluit. uerum 
 haec Marcello teste dicta sint.

Aliam eius non dissimilem in simili opere uirtutem Refrigerio 
 adstipulante perhibebo. columnam immensae molis, cui idolum 
 superstabat, parabat euertere, sed nulla erat facultas, qua id 
 daretur effectui: tum ad orationem suo more conuertitur.

uisam


 


 
 certum est parilem quodammodo columnam ruere de caelo, quae 
 inpacta idolo totam illam inexpugnabilem molem soluit in puluerem: 
 parum scilicet, si inuisibiliter caeli uirtutibus uteretur, 
 nisi ipsae uirtutes uisibiliter seruire Martino humanis oculis cernerentur.

Idem autem Refrigerius mihi testis est, mulierem profluuio 
 sanguinis laborantem, cum Martini uestem exemplo mulieris 
 illius euangelicae contigisset, sub momento temporis fuisse 
 sanatam.

Serpens flumen secans in ripam, in qua constiteramus, adnabat: 
 innomine, inquit, Domini iubeo te redire. mox se mala 
 bestia ad uerbum sancti retorsit et in ulteriorem ripam nobis inspectantibus 
 transmeauit. quod cum omnes non sine miraculo 
 cerneremus, altius ingemescens ait: serpentes me audiunt, et homines 
 non audiunt.

Piscem Paschae diebus edere consuetus paulo ante horam refectionis 
 interrogat, an haberetur in promptu.

tum Cato diaconus, 
 ad quem monasterii administratio pertinebat, doctus ipse piscari, 
 negat per totum diem sibi ullam cessisse capturam, sed neque 
 alios piscatores, qui uendere solebant, quicquam agere quiuisse. 
 uade, inquit, mitte linum tuum, captura proueniet.

contiguum 
 flumini, ut Sulpicius iste descripsit, habebamus habitaculum. 
 processimus cuncti, utpote feriatis diebus, uidere piscantem, omnium 
 spebus intentis, non incassa futura temptamina, quibus 
 piscis Martino auctore Martini usibus quaereretur.

ad primum 
 iactum in rete permodico immanem esocem diaconus extraxit et 
 ad monasterium laetus accurrens, nimirum ut dixit poeta nescio


 


 
 quis - utimur enim uersu scholastico, quia inter scholasticos 
 fabulamur - captiuumque 
 suem mirantibus intulit Argis.

uere Christi iste discipulus, gestarum a Saluatore uirtutum, quas 
 in exemplum sanctis suis edidit, aemulator, Christum in se monstrabat 
 operantem, qui sanctum suum usquequaque glorificans 
 diuersarum munera gratiarum in unum hominem conferebat.

testatur 
 Arborius ex praefecto, uidisse se Martini manum sacrificium 
 offerentis uestitam quodammodo nobilissimis gemmis, 
 luce micare purpurea, et ad motum dexterae conlisarum inter se 
 fragorem audisse gemmarum.

Veniam ad illud, quod propter temporum notam semper occuluit, 
 sed nos celare non potuit: in quo illud est miraculi, quod 
 facie ad faciem cum eo est angelus conlocutus.

Maximus imperator, 
 alias sane bonus, deprauatus consiliis sacerdotum post 
 Priscilliani necem Ithacium episoopum Priscilliani accusatorem 
 ceterosque illius socios, quos nominari non est necesse, ui regia 
 tuebatur, ne quis ei crimini daret, opera illius cuiuscumque modi 
 hominem fuisse damnatum.

interea Martinus multis grauibusque 
 laborantium causis ad comitatum ire conpulsus procellam ipsam 
 totius tempestatis incurrit. congregati apud Treueros episcopi 
 tenebantur, qui cotidie communicantes Ithacio communem sibi 
 causam fecerant. his ubi nuntiatum est inopinantibus adesse Martinum, 
 totis animis labefactati mussitare et trepidare coeperunt.

et iam pridie imperator ex eorum sententia decreuerat, tribunos 
 summa potestate armatos ad Hispanias mittere, qui haereticos


 


 


 
 inquirerent, deprehensis uitam et bona adimerent.

nec dubium 
 erat, quin sanctorum etiam magnam turbam tempestas ista depopulatura 
 esset, paruo discrimine inter hominum genera: etenim 
 tum solis oculis iudicabatur, ut quis pallore potius aut ueste 
 quam fide haereticus aestimaretur.

haec nequaquam placitura 
 Martino episcopi sentiebant, sed male consciis illa uel molestissima 
 erat cura, ne se ab eorum communione adueniens abstineret, 
 non defuturis qui tanti uiri constantiam praemissa auctoritate 
 sequerentur.

ineunt cum imperatore consilium, ut missis obuiam 
 magistri officialibus urbem illam propius uetaretur accedere, nisi 
 se cum pace episcoporum ibi consistentium adfore fateretur. quos 
 ille callide frustratus profitetur, se cum pace Christi esse uenturum.

postremo ingressus nocturno tempore adiit ecclesiam tantum 
 orationis gratia. postridie palatium petit. praeter multas, 
 quas euoluere longum est, has principales petitiones habebat: 
 pro Narsete comite et Leucadio praeside; quorum ambo Gratiani 
 partium fuerant, pertinacioribus studiis, quae non est temporis 
 explicare, iram uictoris emeriti:

illa praecipua, ne tribuni cum 
 iure gladiorum ad Hispanias mitterentur. pia enim erat sollicitudo 
 Martino, ut non solum Christianos, qui sub illa erant occasione 
 uexandi, sed ipsos etiam haereticos liberaret.

uerum primo 
 die adque altero suspendit hominem callidus imperator, siue ut 
 rei pondus inponeret, siue quia obnoxius episcopis inplacabilis 
 erat, seu quia, ut plerique tum arbitrabantur, auaritia repugnabat, 
 siquidem in bona eorum inhiauerat.

fertur enim ille uir 
 multis bonisque actibus praeditus aduersus auaritiam parum consuluisse, 
 nisi regni necessitate, quippe exhausto a superioribus


 


 


 
 principibus reipublicae aerario, paene semper in expectatione 
 adque procinctu bellorum ciuilium constitutus facile excusabitur 
 quibuslibet occasionibus subsidia imperio parauisse.

Interea episcopi, quorum communionem Martinus non inibat, 
 trepidi ad regem concurrunt, praedamnatos se conquerentes, actum 
 esse de suo omnium statu, si Theogniti pertinaciam, qui eos 
 solus palam lata sententia condemnauerat, Martini armaret auctoritas: 
 non oportuisse hominem recipi moenibus : illum iam non 
 defensorem haereticorum esse, sed uindicem: nihil actum morte 
 Priscilliani, si Martinus exerceat illius ultionem.

postremo prostrati 
 cum fletu et lamentatione potestatem regiam inplorant ut 
 utatur aduersus unum hominem ui sua. nec multum aberat, quin 
 cogeretur imperator Martinum cum haereticorum sorte miscere. 
 sed ille, licet episcopis nimio fauore esset obnoxius, non erat nescius 
 Martinum fide, sanctitate, uirtute cunctis praestare mortalibus: 
 alia uia sanctum uincere parat.

ac primo secreto arcessitum 
 blande appellat: haereticos iure damnatos more iudiciorum 
 publicorum potius quam insectationibus sacerdotum: non esse 
 causam, qua Ithacii ceterorumque partis eius communionem putaret 
 esse damnandam. Theognitum odio potius quam causa 
 ecisse discidium, eundemque tamen solum esse, qui se a communione 
 interim separarit: a reliquis nihil nouatum. quin etiam 
 ante paucos dies habita synodus Ithacium pronuntiauerat culpa 
 non teneri.

quibus cum Martinus parum moueretur, rex ira accenditur 
 ac se de conspectu eius abripuit. mox percussores his, pro 
 quibus Martinus rogauerat, diriguntur.

Quod ubi Martino compertum est, iam noctis tempore palatium 
 inrupit. spondet, si parceretur, se communicaturum, modo uti


 


 
 et tribuni iam ad excidium ecclesiarum ad Hispanias missi retraherentur. 
 nec mora, Maximus indulget omnia.

postridie Felicis 
 episcopi ordinatio parabatur, sanctissimi sane uiri et uere digni, 
 qui meliore tempore sacerdos fieret. huius diei communionem 
 Martinus iniit, satius aestimans ad horam cedere quam his non 
 consulere, quorum ceruicibus gladius imminebat.

uerumtamen 
 summe episcopis nitentibus, ut communionem illam subscriptione 
 firmaret, extorqueri non potuit. postero die se inde proripiens 
 cum reuerteretur in uiam et maestus ingemesceret, se uel 
 ad horam noxiae communioni fuisse permixtum, haut longe a 
 uico, cui nomen est Andethanna, qua uasta solitudine siluarum 
 secreta t patiuntur, praegressis paululum comitibus ille subsedit, 
 causam doloris et facti accusante ac defendente inuicem cogitatione 
 peruoluens.

adstitit ei repente angelus: merito, inquit, Martine 
 conpungeris, sed aliter exire nequisti. repara uirtutem, resume 
 constantiam, ne iam non periculum gloriae, sed salutis 
 incurras.

itaque ab illo tempore satis cauit cum illa Ithacianae 
 partis communione misceri. ceterum cum quosdam ex energumenis 
 tardius quam solebat et gratia minore curaret, subinde 
 nobis cum lacrimis fatebatur, se propter communionis illius malum, 
 cui se uel puncto temporis necessitate, non spiritu miscuisset, 
 detrimentum sentire uirtutis.

sedecim postea uixit annos: nullam 
 synodum adiit, ab omnibus episcoporum conuentibus se remouit.

Sed plane, ut experti sumus, inminutam ad tempus gratiam 
 multiplicata mercede reparauit. uidi postea ad pseudoforum mo- 




 


 


 
 nasterii ipsius adductum. energumenum, et prius quam limen 
 adtingeret, fuisse curatum.

 
 Testantem quendam nuper audiui, cum in Tyrreno mari cursu 
 illo, quo Romam tenditur, nauigaret, subito turbinibus exortis 
 extremum uitae omnium fuisse discrimen.

in quo cum quidam 
 Aegyptius negotiator necdum Christianus magna uoce clamauerit 
 (Deus Martini eripe nos\', mox tempestatem fuisse sedatam, seque 
 optatum cursum cum summa placati aequoris quiete tenuisse.

Lycontius ex uicariis uir fidelis, cum familiam illius lues extrema 
 uexaret et inauditae calamitatis exemplo per totam domum 
 corpora aegra procumberent, Martini per łitteras inplorauit auxilium.

quo tempore uir beatus t rem esse promisit difficilem inpetrari: 
 nam spiritu sentiebat, domum illam diuino numine uerberari: 
 tamen non prius destitit septem totos dies totidemque 
 noctes orando et ieiunando continuans, quam id quod exorandum 
 receperat inpetraret.

mox ad eum Lycontius diuina expertus beneficia 
 peruolauit, nuntians simul et agens gratias, domum suam 
 omni periculo liberatam. centum etiam argenti libras obtulit,

quas uir beatus nec respuit nec recepit, sed priusquam pondus 
 illud monasterii limen adtingeret, redimendis id captiuis continuo 
 deputauit. et cum ei suggereretur a fratribus, ut aliquid 
 ea eo in sumptum monasterii reseruaret, omnibus in angusto esse 
 uictum, multis deesse uestitum: nos, inquit, ecclesia et pascat 
 et uestiat, dum nihil nostris usibus quaesisse uideamur.

Succurrunt hoc loco illius uiri magna miracula, quae facilius 
 admirari possumus quam referre. agnoscitis profecto quod dico: 
 multa sunt illius, quae non queant explicari. uelut istud est,


 


 
 quod nescio an ita, ut gestum est, a nobis possit exponi.

quidam 
 e fratribus - nomen non ignoratis, sed celanda persona est, ne 
 sancto uiro uerecundiam fecerimus - quidam ergo cum ad fornaculam 
 illius carbonum copiam repperisset, et admota sibi sellula 
 diuaricatis pedibus super ignem illum nudato inguine resideret,

continuo Martinus factam sacro tegmini sensit iniuriam, magna 
 uoce proclamans, quis, inquit, nudato inguine nostrum incestat 
 habitaculum? hoc ubi frater audiuit et ea conscientia quod increpabatur 
 agnouit, continuo ad nos cucurrit exanimis, pudorem 
 suum non sine Martini uirtute confessus.

Quodam itidem die, dum in area, quae parua admodum tabemaculum 
 illius ambiebat, in illo suo, quod nostis omnes, 
 sedili ligneo resedisset, uidit duos daemones in excelsa illa, quae 
 monasterio supereminet, rupe consistere , inde alacres ac laetos 
 uocem istiusmodi adhortationis emittere.: heia te Brictio, heia 
 te Brictio. credo cernebant miserum eminus propinquantem, conscii 
 quantam illi rabiem spiritus suscitassent.

nec mora, Brictio 
 furibundus inrupit: ibi plenus insaniae euomit in Martinum mille 
 conuicia. obiurga.tus enim pridie ab eo fuerat, cur, qui nihil umquam 
 ante clericatum quippe qui in monasterio ab ipso Martino 
 nutritus habuisset, equos aleret, mancipia conpararet. nam illo 
 tempore arguebatur a multis non solum pueros barbaros, sed 
 etiam puellas scitis uultibus coemisse.

quibus rebus infelicissimus 
 insano felle commotus et, ut credo, praecipue daemonum illorum 
 agitatus instinctu, Martinum ita adgressus est, ut uix manibus 
 temperaret, cum quidem sanctus uultu placido, mente tranquilla 
 infelicis amentiam per mitia uerba cohiberet.

sed ita in eo nequam 
 spiritus redundabat, ut ne sua quidem illi, quamuis uana


 


 
 admodum, mens subesset : trementibus labiis incertoque uultu decolor 
 prae furore rotabat uerba peccati, 88 asserens sanctiorem, quippe 
 qui a primis annis in monasterio inter sacras ecclesiae disciplinas 
 ipso Martino educante creuisset : Martinum uero et s principio, 
 quod ipse diffiteri non posset, militiae actibus sorduisse, et nunc 
 per inanes superstitiones et fantasmata uisionum ridicula prorsus 
 inter deliramenta senuisse.

haec cum multa adque alia etiam, 
 quae reticere melius est, acerbiora uomuisset, egressus tandem 
 furore satiato, quasi qui se penitus uindicasset, rapidis ea parte 
 qua uenerat gressibus recurrebat, cum interea, credo per Martini 
 orationes fugatis ab illius corde daemonibus, reductus m paenitentiam. 
 mox reuertitur adque ad Martini se genua prosternit : 
 ueniam poscit, fatetur errorem nec sine daemone se fuisse tandem 
 sanior confitetur.

non erat apud Martinum labor iste difficilis, ut 
 ignosceret supplicanti. tunc et ipsi et nobis omnibus sanctus exposuit, 
 qualiter illum a daemonibus uidisset agitari: se conuiciis non 
 moueri, quae magis illi, a quo essent effusa , nocuissent. exinde

cum idem Brictio multis apud eum magnisque criminibus persaepe 
 premeretur, cogi non potuit ut eum a presbyterio submoueret, ne 
 suam persequi uideretur iniuriam, illud saepe commemorans: si 
 Christus ludam passus est, cur ego non patiar Brictionem ?

Ad haec Postumianus, audiat, inquit, istud exemplum noster 
 iste de proximo. qui cum sit sapiens, immemor praesentium, immemor 
 futurorum: si fuerit offensus, insanit in sua se non habens 
 potestate: saeuit in clericos, grassatur in laicos, totumque terrarum 
 orbem in suam commouet ultionem: in qua per triennium 
 iugiter dimicatione consistens nec tempore nec ratione sedatur.

dolenda hominis et miseranda condicio, etiamsi hac sola insanabilis 
 mali peste premeretur. uerum ista ei patientiae et


 


 
 tranquillitatis exempla referre saepius, Galle, debueras, ut nesciret 
 irasci et sciret ignoscere.

qui si istum ipsum breuiter insertum 
 sermonem meum in se prolatum forte cognouerit, sciat non 
 magis ore inimici quam amici animo me locutum, quia, si fieri 
 posset, optarem ut Martino potius episcopo quam Phalari tyranno 
 similis diceretur.

sed istum, cuius commemoratio parum suauis 
 est, transeamus et ad Martinum nostrum, Galle, redeamus.

Tum ego, cum iam adesse uesperum occiduo sole sentirem, 
 dies, inquam, abiit, Postumiane: surgendum est: simul tam 
 studiosis auditoribus cena debetur. de Martino autem exspectare 
 non debes, ut ulla. sit meta referenti: latius ille diffunditur, quam 
 ut ullo ualeat sermone concludi.

ista interim de illo uiro portabis 
 Orienti, et dum recurris diuersasque oras , loca, portus, insulas 
 urbesque praeterlegis, Martini nomen et gloriam sparge per populos: 
 in primis memento non praeterire Campaniam:

etsi maxime 
 cursus in deuio sit, non tamen tibi tanti sint uel magnarum 
 morarum ulla dispendia , quin illic adeas inlustrem uirum ac 
 toto laudatum orbe, Paulinum: illi, quaeso te, primum sermonis 
 nostri, quod uel hesterno confecimus uel hodie diximus, uolumen 
 euolue:

illi omnia referes, illi cuncta recitabis, ut mox per illum 
 sacras uiri laudes Roma cognoscat, sicut primum illum nostrum 
 libellum non per Italiam tantum, sed per totum etiam diffudit 
 Illyricum.

ille Martini non inuidus gloriarum sanctarumque in 
 Christo uirtutum piissimus aestimator non abnuet praesulem nostrum 
 cum suo Felice conponere. inde si forte ad Africam transfretabis, 
 referes audita Carthagini: licet iam, prout ipse dixisti, 
 uirum nouerit, tamen nunc praecipue de eo plura cognoscat, ne 
 solum ibi Cyprianum martyrem suum, quamuis sancto illius sanguine 
 consecrata, miretur.

iam si ad laeuam Achaiae sinum 


 


 
 paululum deuexus intraueris. sciat Corinthus. sciant Athenae, non 
 sapientiorem in academia Platonem nec Socraten in carcere fortiorem: 
 felicem quidem Graeciam, quae meruit audire Apostolum 
 praedicantem, sed nequaquam a Christo Gallias derelictas, quibus 
 donauerit habere Martinum.

cum uero ad Aegyptum usque 
 perueneris, quamquam illa suorum sanctorum numero sit et uirtutibus 
 superba, tamen non dedignetur audire. quam illi uel uniuersae 
 Asiae in solo Martino Europa non cesserit.

Ceterum cum Hierosolyma inde petiturus uentis rursum uela 
 commiseris, negotium tibi nostri doloris iniungo. ut si umquam 
 inlustris illius Ptolemaidis litus accesseris, sollicitus inquiras, ubi 
 sit consepultus noster ille Pomponius, nec fastidias uisitare ossa 
 peregrina.

multas illic lacrimas tam ex affectu tuo quam ex nostris 
 funde uisceribus, ac licet inani munere solum ipsum flore 
 purpureo et suaue redolentibus sparge graminibus. dices tamen 
 illi. sed non aspere, non acerbe, conpatientis alloquio, non exprobrantis 
 elogio:

quod si uel te quondam uel me semper audire 
 uoluisset, et Martinum magis quam illum, quem nominare nolo, 
 fuisset imitatus , numquam a me tam crudeliter disparatus ignoti 
 pulueris syrte tegeretur, naufragi sorte praedonis passus in medio 
 mari mortem et uix in extremo nanctus litore sepulturam.

uideant 
 hoc opus suum, quicumque in ultione illius mihi nocere uoluerunt, 
 uideant gloriam suam et uel nunc aduersum me grassari 
 desinant uindicati.

Haec cum maxime flebili uoce gemeremus, omnium lacrimis 
 per nostra lamenta commotis, cum magna quidem Martini admiratione, 
 sed non minore ex nostris fletibus dolore discessum est.