I. EPISTULA FAUSTI AD LUCIDUM PRERBVTERUM. 
 
 DOMINO DEUINCTISSIMO ET MIHI SPECIALI AFFECTU UENERANDO AC SUSPICIENDO FRATRI LUCIDO PRESBVTERO FAUSTUS. 
 Grandis caritas est parum cauti fratris errorem per dei gratiam 
 et adiutorium magis uelle curare, quam, sicut summi 
 antestites meditantur, ab unitate suspendere. quid possum de 
 hoc sensu, sicut uis, cum unanimitate tua per litteras loqui, 
 cum te praesens multa et blanda et humili conlocutione numquam 
 potuerim ad uiam ueritatis adtrahere? loquentes ergo de gratia 
 dei et oboedientia hominis id omnimodo statuere debemus, ut 
 neque proni in sinistram neque inportuni in dexteram regia 
 magis gradiamur uia. illud autem uenerationem tuam dixisse 
 miratus sum, quod nullus umquam sub religiosa professione 
 contra catholicam fidem uel scripserit uel praedicauerit, cum 
 plurimi multiplices et profanos errores suos etiam scriptorum 
 monumentis crediderint inserendos, qui tamen Christiano

 

 

 

 
 
 
 nomine gloriabantur. breuiter ergo dicam, quantum cum absente 
 loqui possum, quid sentire cum catholica ecclesia debeas, id 
 est, ut cum gratia domini operationem baptizati famuli semper 
 adiungas et eum, qui praedestinationem excluso labore hominis 
 adserit, cum Pelagii dogmate detesteris. 
 
 
 Anathema ergo illi, qui inter reliquas Pelagii inpietates 
 hominem sine peccato nasci et per solum laborem posse saluari 
 damnanda praesumptione contenderit et qui eum sine 
 gratia dei liberari posse crediderit. 
 
 Item anathema illi, qui hominem cum fideli confessione solemniter 
 baptizatum et adserentem catholicam fidem et postmodum 
 per diuersa mundi huius oblectamenta et temptamenta prolapsum 
 in Adam et originale peccatum perisse adseruerit. 
 
 Item anathema illi, qui per dei praescientiam hominem deprimi 
 in mortem dixerit. 
 
 
 Item anathema illi, qui dixerit illum, qui periit, non accepisse, 
 ut saluus esse posset [id est de baptizato uel de illius 
 aetatis pagano, qui credere potuit et uoluit]. 
 
 Item anathema illi, qui dixerit, quod uas in contumeliam 
 non possit adsurgere, ut sit uas in honorem. 
 
 
 Item anathema illi, qui dixerit, quod Christus non pro 
 omnibus mortuus sit nec omnes homines saluos esse uelit. 
 
 Cum autem ad nos in Christi nomine ueneris aut cum a 
 sanctis sacerdotibus euocatus fueris, tunc oportuna, si dominus 
 iusserit, locis suis testimonia proferemus, quibus et 
 quae catholica sunt manifestentur et quae catholicis contraria

 
 
 
 destruantur. nos autem per inluminationem Christi ueraciter et, 
 confidenter adserimus et eum, qui periit per culpam, saluum 
 esse potuisse per gratiam, si gratiae ipsi famuli laboris oboedientiam 
 non negasset, et eum, qui per gratiam ad bonae consummationis 
 metas seruitio obsequente peruenit, cadere per 
 desidiam et perire potuisse per culpam. nos ergo per medium 
 Christo duce gradientes post gratiam, sine qua nihil sumus, 
 laborem officiosae seruitutis adserimus. sed omnimodo adrogantiam 
 et praesumptionem laboris excludimus, ut totis uiribus 
 desudantes, ne gratia in nobis euacuetur, quidquid de 
 manu domini susceperimus, donum pronuntiemus esse, non 
 praemium, scientes laboris ipsius fructum officii rem esse, non 
 meriti, cum euangelista dicentes: serui inutiles sumus, quod 
 debuimus facere fecimus. 
 
 Haec, quae strictim pro epistulae breuitate memorata sunt, 
 aut recipere se aut respuere unanimitas tua recurrente sermone 
 respondeat. ceterum qui hanc ueritatis mensuram gratia 
 praecedente et conatu adsurgente non sequitur, dignus erit, 
 qui a sacris liminibus arceatur. ego tamen indiuiduam mihi 
 bonitatem tuam toto sincerae benignitatis amplexu in uia retinens 
 intra matris ecclesiae gremium permanere repudiato hoc 
 errore desidero. qui si cito respuatur, ignorantia fuisse uidebitur, 
 blasphemia uero reputabitur, si pertinaciter defendatur. 
 grauem namque in auctorem retorquemus inuidiam, si dicamus, 
 quod ei possibilitatem capessendae salutis noluerit dare qui 
 periit, [ei dumtaxat, qui capere iam possit arbitrii libertatem,]

 

 

 
 
 
 cum minime negare possimus, quod mandati praeuaricatorem 
 in iudicii sui examinatione damnabit. qui enim non est. obnoxius 
 de suscepto, nescio quomodo reus possit esse de perdito. 
 ac sic peccantes in deum, cuius in primis incautius 
 adseruimus gratiam, in postremis eius uidebimur inpugnare 
 iustitiam. 
 
 Huius autem epistulae exemplar mecum reteneo in conuentu 
 sanctorum antestitum, si ita necesse fuerit, proferendum. quam 
 si suscipiendam putauerit fraternitas tua, aut subscriptam 
 manu propria mox remittat aut sequentibus scriptis omnino 
 se inprobasse respondeat. quodsi eam subscriptam, ut dixi, 
 transmittere nolueris, aperte adhuc te in errore persistere ipso 
 silentio conprobabis ac proinde iam necessitatem mihi facies 
 ad personam tuam publicis conuentibus exponendam. et ideo 
 secundum haec, quae a me sunt directa, rescribe, utrum ea 
 remotis circuitionibus aut agnoscas aut respuas. 
 
 [Auxanius in Christi nomine episcopus relegi et 
 Faustus exemplar epistulae meae relegi et 
 Paulus episcopus in Christi nomine relegi et 
 Eutropius in nomine Christi episcopus 
 Pragmatius in Christi signo episcopus 
 Patiens in Christo episcopus 
 Eufronius relegi et admiratus sum plenitudinem sanctam 
 Megethius episcopus relegi et 
 Eutropius in nomine Christi episcopus relegi et 
 Leucadius in nomine Christi episcopus relegi et

 
 
 
 lulianus in nomine Christi episcopus 
 Lucidus presbyter.] 
 Item alia manu: Faustus exemplar epistulae meae relegi et 
 subscripsi.

II. EXEMPLAR EPISTULAE LUCIDI PRESBVTERI. 
 DOMINIS BEATISSIMIS ET IN CHRISTO REUERENTISSIMIS PATRIBUS EUFRONIO, LEONTIO, FONTEIO, UIUENTIO, MAMERTO, PATIENTI, UE- RIANO, AUXANIO, FAUSTO, PAULO, MEGETHIO, GRAECO, EUTROPIO, LEONTIO, CLAUDIO, MARCELLO, CROCO, BASILIO, CLAUDIO, URSICINO, PRAETEXTATO, PRAGMATIO, THEOPLASTO, LEUCADIO, UIUENTIO, IU- LIANO, AMICALI, IOANNI, OPILIONI ET LICINIO EPISCOPIS LUCIDUS PRESBVTER. 
 Correptio uestra salus publica et sententia uestra medicina 
 est. unde et ego summum remedium duco, ut praeteritos errores 
 accusando excusem et salutifera professione me diluam. 
 
 Proinde iuxta praedicandi recentia statuta concilii damno uobiscum 
 sensum illum, qui dicit laborem humanae oboedientiae 
 diuinae gratiae non esse iungendum, 
 qui dicit post primi hominis lapsum ex toto arbitrium uoluntatis 
 extinctum, 
 qui dicit, quod Christus dominus et saluator noster mortem 
 non pro omnium salute susceperit,

 
 
 
 qui dicit, quod praescientia dei hominem uiolenter conpellat 
 ad mortem uel quod dei pereant uoluntate, qui pereunt, 
 qui dicit, quod post acceptum legitime baptismum in Adam 
 moriatur, quicumque deliquerit, . 
 qui dicit alios deputatos ad mortem, alios ad uitam praedestinatos, 
 
 qui dicit ab Adam usque ad Christum nullos ex gentibus 
 per primam dei gratiam, id est per legem naturae in aduentum 
 Christi fuisse saluatos eo, quod liberum arbitrium ex omnibus 
 in primo parente perdiderint, 
 qui dicit patriarchas ac prophetas uel summos quosque 
 sanctorum etiam ante redemptionis tempora in paradisi habitatione 
 deguisse, 
 qui dicit ignes et inferna non esse. haec omnia quasi 
 impia et sacrilegiis repleta condemno. 
 
 
 Ita autem adsero gratiam dei, ut adnisum hominis et conatum 
 gratiae semper adiungam et libertatem uoluntatis humanae 
 non extinctam, sed adtenuatam et infirmatam esse 
 pronuntiem et periclitari eum, qui saluus est, et eum, qui 
 periit, potuisse saluari. Christum etiam deum ac saluatorem 
 nostrum, quantum pertinet ad diuitias bonitatis suae, pretium 
 mortis pro omnibus obtulisse et, quia nullum perire uelit, qui 
 est saluator omnium hominum, maxime fidelium, diues in 
 omnibus, qui inuocant illum. et quia in tantis rebus conscientiae 
 satisfaciendum, memini me ante dixisse, quod Christus 
 pro his tantum, quos credituros praesciuit, aduenisset sententias

 
 
 
 dominicas sequens, quibus ait: sicut filius hominis non 
 uenit ministrari, sed ministrare et animam suam redemptionem 
 dare pro multis, et illud: hic est calix 
 sanguinis mei noui testamenti, qui pro multis effundetur 
 in remissionem peccatorum, uel illud apostoli: 
 sicut semel statutum est hominibus mori, ita et 
 Christus semel oblatus est ad multorum exhaurienda 
 peccata. 
 
 Nunc uero sacrorum testimoniorum auctoritate, quae abunde 
 per spatia diuinarum inueniuntur scripturarum, et seniorum 
 doctrinae ratione patefacta libens fateor Christum etiam pro 
 perditis aduenisse, quia eodem nolente perierunt. neque enim 
 fas est circa eos solum, qui uidentur esse saluati, inmensae 
 diuitias bonitatis ac beneficia diuina concludi. nam si Christum 
 his tantum remedia adtulisse dicimus, qui redempti sunt, 
 uidebimur absoluere non redemptos, quos pro redemptione contempta 
 constat esse puniendos. 
 
 Adsero etiam per rationem et ordinem saeculorum alios lege 
 gratiae, alios lege Moysi, alios lege naturae, quam deus in 
 omnium cordibus scripsit, in spe aduentus Christi fuisse saluatos, 
 nullos tamen ex initio mundi ab originali nexu nisi 
 intercessione sacri sanguinis absolutos. profiteor etiam aeternos 
 ignes et infernales flammas factis capitalibus praeparatas, quia 
 perseuerantes in finem humanas culpas merito sequitur diuina 
 sententia, quam iuste incurrunt, qui haec non toto corde crediderint. 
 orate pro me, domini sancti et apostolici patres.

 

 
 
 
 
 Lucidus presbyter hanc epistulam manu propria subscripsi 
 et quae in ea adstruuntur adsero et quae sunt damnata damno.

III. EPISTULA FAUSTI. 
 Quaeris a me, reuerentissime sacerdotum, quomodo Arrianis 
 respondendum sit, qui blasphemo ore conantur adserere: non 
 potest, inquit, fieri, nisi ut iunior sit genitus ab ingenito. 
 iuxta quae totum silentium quasi iussus absoluere non tam 
 pro rei instructione quam pro fidei confessione praesumam 
 id primitus obseruans, ne res per se obscuras studio conpositi 
 sermonis inuoluam, sed quaedam pauperis sensus indicia, quae 
 non tam ornatui quam intellectui uideantur seruire, depromam. 
 respondeo ergo, sicut respondere discipuli magistris interrogantibus 
 solent. itaque ad praeceptum beatitudinis uestrae 
 loquor, ut discutiar, inperitiam contestor, ut docear. nam apud 
 eruditissimum si reticeam, uix possum scire, quid nesciam. 
 
 De ingenito locuturi scire debemus aliud esse rerum substantias, 
 aliud rerum nomina, sicut uerbi gratia, cum aurum

 

 
 
 
 
 atque argentum dixeris, non statim metallum ipsum, sed metalli 
 uocabula protulisti. etenim aurum aliud est in proprietate 
 generis, aliud in appellatione sermonis, aliud est, cum 
 illud nominamus, aliud cum tenemus. 
 
 Genitus et ingenitus significatio est deitatis, non ipsa deitas, 
 naturae est appellatio, non natura. ingeniti et geniti nuncupatio 
 ad hoc ualet, ut quis ex quo subsistat intellegas et non 
 patrem ex filio, sed filium ex patre esse cognoscas. principium 
 ex principio et unum est et initio caret, quomodo si dicas: 
 deus ex deo, non tamen duo dii, sed unus deus. genitus ergo, 
 ingenitus et ex utroque procedens personas indigitat, non naturas. 
 maiestas enim, quae patri est indiscreta cum filio et 
 spiritu sancto, distingui nominibus potest, ordinari gradibus 
 non potest. 
 
 Hoc loco praescius oportet intentionem mentis admoueas. 
 dicis forsitan: quia ex illo est, posterior illo est. age ad haec 
 intellectum nostrum aliquibus conparationibus nutriamus. uideamus, 
 si aliqua res ex alia existat, quae tamen illa, ex qua existit, 
 non sit aetate posterior. uerbi gratia hoc ipsum filii nomen 
 ex patris deriuari nomine creditur nec tamen posterius inuenitur, 
 quia, nisi iste nasceretur, pater ille non diceretur. ecce 
 nomen, quod absolute coaeuum illi est, a quo est, et, cum filius 
 ex patre sit, patri nomen filius facit. adquirit genitori uocabulum 
 pietatis persona nascentis. cum hoc ex illo sit, nec 
 hoc posterius nec aliud probatur antiquius. et cum brachii 
 nomine filius ex operum uirtutibus nuncupetur, ecce brachium 
 procedit ex corpore et tamen brachii aetas corporis non praecedit. 
 uerbum ex uoce profertur et tamen, cum ex ore

 

 
 
 
 
 nascatur, uoce esse posterius non probatur. ignis et caloris 
 indiuisa societas, sed cum calor indubitanter ex igne esse intellegatur, 
 tamen ignis nequaquam calore suo prior esse dinoscitur. 
 ecce rem, quae existere uidetur ex alia et tamen ei, 
 de qua existit, sine ulla temporis intercessione coniuncta est. 
 
 
 Cum autem ad deum uenimus, hoc est genitus, quod iustus 
 et iustitia, sapiens et sapientia, misericors et misericordia. absolute 
 ex deo iusto atque sapiente secundum apostolum oriri 
 intellegimus iustitiam atque sapientiam. et sicut numquam 
 iustus sine iustitia, numquam sapiens sine sapientia fuit, ita 
 filius ex patre, sed numquam (pater) potuit esse sine filio. 
 
 Absque dubio Arriani saluatorem nostrum negare non audent, 
 sed, dum minorem dicunt, deum adserere non possunt. deus 
 enim naturaliter plenitudinis dignitate subsistit et eorum impietas 
 unum se deum colere prima confessione testatur. sed 
 quia iuniorem, per eum, qui putatur senior, duos facit et soliditatem 
 unitatis intersecat. nam ipsum nomen minoris alterum, 
 qui illo sit maior, ostendit. quis illo antiquior, qui de se ipse 
 pronuntiat: ego sum alpha et w, primus et nouissimus, 
 qui a Iudaeis qui esset interrogatus ita respondit: principium 
 quod et loquor uobis, qui ueridica per prophetam 
 uoce confirmat: ante me non fuit deus et post me non 
 erit? si pater hoc dicit, inferiorem post se non coepisse confirmat, 
 si filius, ante se (patrem) penitus non fuisse pronuntiat. de 
 hoc propheticus sermo euidenter insinuat: hie est deus noster 
 et non reputabitur alius ad eum, et post haec: inter

 

 
 
 
 homines uisus est et cum hominibus conuersatus est. 
 secundum haec ergo inter genitum et ingenitum nec ordo est, 
 quia unus est, nec tempus interest, quia primus est, nec postponendus 
 est, quia solus est, nec minor dicendus est, quia 
 plenus est, ergo solus deus perfectus simplicisque naturae, inaestimabilis 
 et inpassibilis, etsi eum secundum carnem passum 
 esse pro nobis ueraciter et salubriter confitemur. 
 
 Post haec sequenti loco quaeris a me, quomodo iuxta substantiam 
 dei in epistula quadam scriptum sit: nihil sensit 
 patientis sensu, sed sensit conpatientis affectu. 
 
 
 Primo hoc, quod nec philosophos latuit, scire promptissimum, 
 (quia) in homine diuersae affectiones, id est iustitia, 
 misericordia, sanctitas, beneuolentia, pietas res accedentes sunt 
 et ideo affectus uocantur. deus uero his non passibiliter afficitur, 
 quia ei inesse iugiter et naturaliter dinoscuntur. ergo 
 quod in homine affectus et gratia, in deo uirtus est et natura. 
 nam quod dictum est: nihil sensit patientis sensu, sed sensit 
 conpatientis affectu, cur quisquam illo sensu dicere non praesumat, 
 quod etiam propheticum commemorat: domine, ne 
 in ira tua arguas me neque in furore tuo corripias me, 
 et: iurauit dominus nec paenitebit eum, et iterum: iratus 
 est dominus populo suo et abominatus est hereditatem 
 suam. et item diuerso affectu Iacob dilexisse et 
 Esau odio habuisse describitur. contristari in peccatis nostris 
 et laetari dicitur in operibus suis et affectibus subiacens de

 

 

 
 
 
 se ipse dicit: paenitet me fecisse hominem. et de summa 
 caeli sede pronuntiat: Saule, Saule, quid me persequeris? 
 nam et conpatientis ostendere uidetur affectum, cum dicit: 
 esuriui et dedistis mihi manducare, sitiui et dedistis 
 mihi bibere et reliqua huiusmodi, quae memoriae abundanter 
 occurrunt. 
 
 Quomodo ergo, si quisquam sacerdos multiplici linguarum 
 scientia praeditus et in medio diuersarum gentium constitutus 
 Hebraeum Hebraeo, Graecum Graeco, Romanum Romano instructurus 
 adloquio secundum singulorum intellectum uerba 
 conformet et iuxta uniuscuiusque sensum oris sui coaptet adloquium 
 et dissonis unius cordis et [peccatoris] pectoris uoces 
 in uarios dispenset auditus, ita et deus cum homine locuturus 
 adsumere dignatur hominis linguam formam etiam suscepturus 
 humanam per intellectuum nostrorum sonos ordinationum nostrarum 
 contestatur affectus. nam dum quinque humanorum 
 sensuum officia describens ita dicit: oculi domini super 
 iustos et aures eius ad preces eorum, et iterum: os domini 
 locutum est, item: et odoratus est odorem suauitatis, 
 et: manus mea fecit haec omnia. caelum mihi 
 thronus est, terra autem scabellum pedum meorum, 
 cordibus nostris efficientias insinuat rerum sui significatione 
 membrorum, unde pro ineffabili eius circa humanum genus 
 dignatione, quae seruos amicos ac filios nominare (et) conpellare 
 non despicit, ut homo cum eodem uicissim humano 
 ore et more conloquitur.

 

 
 
 
 
 Ceterum dei ira iustitia est, dei furor seueritatis uigor est, dei 
 iurasse definisse est, dei paenituisse sententia tamen saepe 
 mutata, et, cum se persequente aliquo laedi dicit, crimen laedentis 
 ostendit. intercluditur nobis omnimodis orationis ministerium 
 omnisque ratio, qua deus uel intellegitur uel praedicatur, 
 si haec humani sermonis commercia subtrahuntur. cur 
 ergo dici inter ista non possit: sed sensit conpatientis affectu? 
 
 Si ergo discutienti magistro simplex et aperta responsio satisfecit, 
 transeamus ad tertiam quaestionem, qua ut respondeam 
 praecipis, quae in rebus humanis corporea quaeue incorporea 
 sentienda sint. ad haec aliqua non pro sensus mei praesumptione 
 depromam, sed pro sanctorum opinione seniorum, 
 praesertim cum haec animum laedere non possint et ad fidem 
 nutrire possint et usque ad id, quo patri filius aequalis appareat, 
 contra Arrianas armare atque erigere ualeant prauitates. 
 
 
 Ergo quando de tractatu altiori conlatio est, ad subtiliorem 
 intellectum sensus et animus praeparandus est. nonnulli eruditissimi 
 patrum alia adserunt esse inuisibilia, alia uero incorporea. 
 quicquid creatum est materiam uideri et factori suo 
 conpreheusibile et corporeum esse definiunt. nam et animarum 
 et angelorum naturam adserunt esse corpoream pro eo, quod 
 initio circumscribatur et spatio. nam sicut in quodam sancti 
 Hieronymi tractatu legimus: globos, inquit, siderum

 

 

 
 
 
 poratos esse spiritus arbitrantur, et item: si angeli, 
 inquit, caelestia etiam corpora ad conparationem dei 
 inmunda esse dicuntur, quid putas homo aestimandus 
 est? sed inter haec ideo tu animam negas esse corpoream, 
 quia iuxta aliquorum opinionem nec localis sit nec qualitate 
 (aut quantitate subsistat, quod de sola dei maiestate) credi 
 debere manifestum est. legimus enim in quodam receptissimo 
 patrum tractatu: ingredi, inquit, et implere omnia soli 
 est possibile trinitati, quae sic uniuersae intellectualis 
 naturae efficitur penetratrix, ut non solum circumplecti 
 eam atque ambire, sed etiam inlabi ei et 
 uelut incorporea corpori possit infundi. licet enim 
 pronuntiemus nonnullas spiritales esse naturas, ut 
 sunt angeli, archangeli ceteraeque uirtutes, ipsa quoque 
 anima nostra uel certe aer iste subtilis, tamen 
 incorporeae nullatenus aestimandae sunt. habent enim 
 secundum se corpus, quo subsistunt, licet multo et 
 inconparabiliter tenuius, quam nostra sunt corpora, 
 secundum apostoli sententiam dicentis: et corpora 
 caelestia et corpora terrestria. quibus pro manifesto 
 colligitur nihil esse incorporeum nisi solum deum et 
 idcirco ipsi tantummodo posse penetrabiles omnes 
 (spiritales) atque intellectuales esse substantias. 
 
 Quae cum ita sint, obicis mihi ideo animam non esse corpoream, 
 quia, ut dictum est, nec localis sit nec qualitate aut

 

 

 
 
 
 quantitate subsistat. quod cuius periculi sit ita (credere in subsequentibus 
 demonstrabitur. nunc uero) in hoc tractatus nostri 
 status habita discussione pendebit, ut si nec localis sit nec 
 quantitati subiaceat, esse eam haud dubie incorpoream concedamus. 
 si uero demonstraro eam quantitate determinari locoue 
 concludi, consequenter eam etiam corpore contineri nec ipse iam 
 dubites. quomodo non localis est, quae inserta membris et 
 inligata uisceribus solis motibus uaga conditione substantiae 
 tenetur inclusa? quodsi localem non esse animam ideo adserendum 
 putes, quod per diuersa sensibus euagetur et cogitationibus 
 differatur, primum intellegendum est, quod aliud sit 
 animae status, aliud is, qui de anima nascitur, cogitationis 
 affectus. quamobrem aut hoc potius aestimandum est, quod, si 
 quando sibi aliquid imaginatur, magis cum suis intra semet 
 ipsam motibus occupetur et, si quid aliud est, quod aspicere 
 uidetur, magis ei in recordationis speculo describatur. nam 
 quando absentem carum suum cogitat, numquid iam uelut 
 ipso conspecto desideriis satisfecit? aut cum uerbi gratia Petri 
 aut Pauli speciem intra mentis arcana depingit, numquid statim 
 intimas paradisi sedes, ubi eos esse nouimus, penetrauit? aut 
 cum sibi in corde diuitis illius dammas ex lectione proposuit,

 

 

 
 
 
 numquid iam ad tormentorum eius loca ac uiuis inaccessibilia 
 inferi profunda descendit? 
 
 Haec omnia procul dubio aut secum intra pectoris arcana 
 per uarias similitudines fingit aut certe, si extra animae sedem 
 instabilis cogitatio lubrico motu agitata discurrit, hoc ipsud 
 localiter agit. et siue urbem siue quamcumque regionem cogitet, 
 ibi tantum sensu commorante defigitur, quo animi intentione 
 raptatur. imaginari sibi aliqua potest, conplecti omnia 
 simul non potest. cum ergo anima Alexandriam uel Hierosolymam 
 cogitauit, si uere illic tota sui praesentia, ut arbitraris, interfuit, 
 referat nobis situs locorum, uultus hominum, motus actusque 
 populorum. sed hoc ipsud, quod nunc inter nos commercia 
 sermonum mutua spiritus actione miscemus, loqui me uobiscum 
 sed apud conscientiam meam sentio, ad uos uero me 
 accessisse non sentio. nam si uere anima cum suis ferri sen- 
 . sibus creditur, et his, quorum reminiscitur, ipsa per se suis 
 cogitationibus praesentatur. ecce per haec praesentis temporis 
 momenta uos cogito et animo reminiscente uos uideo et quorum 
 (reminiscor) omnimodis, quid geratis et utrum quieti an 
 lectioni uel orationi uacetis, ignoro. sed hoc ideo euenit, quia 
 ad uos cordis affectu, non ipsa substantiae meae ueritate peruenio. 
 neque enim in suis motibus, quos nunc optimos nunc 
 pessimos esse sentimus, animae nostrae natura consistit. nam 
 si per cogitationes suas constare credenda est, cur eis interdum 
 euanescentibus atque pereuntibus ipsa in sui uigore atque 
 alacritate perdurat? quantae ergo in nobis frequentissimae 
 cogitationes et curae etiam salubriter moriuntur et uitae magis

 

 
 
 
 libertati interioris operantur! si ipsis anima constaret, absque 
 dubio ipsis pereuntibus superesse non posset. unde hoc magis 
 ipsa conscientiis nostris ratio loquitur, quod unaquaeque anima 
 aut multiplicia cogitata rerum causis intra se concepta parturiat 
 aut sensus suos uelut quaedam officia aut ministeria 
 diuersis necessitatibus occupanda dispergat, ipsa uero in conclaui 
 corporis sui semel de eo exitura requiescat. 
 
 Quamobrem localem esse ipsam ut denuo sufficiens proferamus 
 exemplum, nonne anima Lazari morante uita intra corpus 
 fuit, recedente autem uita de habitaculo corporis exulauit et 
 rursum intra exanimum refusa corpus illo, unde absentauerat, 
 euocata remeauit? tunc eam, quam et hospitii habitatione depulsam 
 et rursum intra hospitium, unde absentauerat, restitutam 
 uides, localem non esse contendis? sed quid ego haec 
 de corruptibili homine loquar, cum ille, cuius caro non uidit 
 corruptionem, inmaculatam quidem animam possederit, sed 
 localem, quam utique intra se habuit, quando adfixus est in 
 patibulo, extra se procul dubio emisit, quando iacuit in sepulchro. 
 quomodo non est localis, quam caro continet, coniungit uita, 
 mors separat? quodsi, ut dicis, localem necessitatem animarum 
 natura non recipit, non desunt ergo et de regione paradisi 
 illae, quae carcere clauduntur inferni? dic, quaeso, si locales 
 non sunt, quomodo peccatores a coetibus consortiisque 
 iustorum uastum illud chaos tristi interiectione discriminat, ut

 

 

 

 

 
 
 
 neque hinc illuc possint accedere neque inde huc transmeare? 
 iam illud manifestissimum est, ut quantitate circumscribantur, 
 quae spatiis continentur. si agnouisti animam localem, 
 concede corpoream. dic mihi, anne ipsa gloriosi anima 
 redemptoris nostri reliquit mundum, quando conscendit ad 
 caelum? 
 
 Ego autem ne angelos quidem locales esse dubitauerim, quos 
 certum nunc in caelestibus contineri, nunc per aeris uacuum 
 ferri, nunc ad terrena dimitti, quos sermo diuinus ascendentes 
 et descendentes in patriarchae uisione describit, 
 qui utique, si locales non essent et ubique essent, adesse atque 
 discedere ascensu descensuque non possent. ipse beatissimus 
 Gabriel, qui se ante dominum adstare testatur, cum caelorum 
 dominum Mariae infundendum uisceribus nuntiaret cumque 
 sub dominicae oculis genetricis adsisteret, sine dubio caelo 
 deerat, maria non superuolabat, uacua atque diffusa uasti aeris 
 non inplebat, sed illum tantum locum, in quo aderat, occupabat. 
 quae cum ita sint, quicquid locum occupat, corpus est et 
 nescio, quomodo locali lege non teneatur, qui de loco ad locum 
 mittitur et uelut corpus motu accessuque transfertur, mole 
 descendit, mobilitate discurrit, uadit, redit, absentat, ascendit. 
 uel ille, credo, localis est, qui ex eo in caelo non est, ex quo 
 est eiectus e caelo, nec se solum localem esse prodidit, qui 
 secum tertiam partem stellarum ex alto proturbatus abstraxit. 
 dic mihi, si corpus non habet, in illa deiectione quid decidit?

 

 

 
 
 
 quid illi negas corporalem naturam, cuius negare non audes 
 ruinam? et si, ut dicis, corpus non habet, non ardebit. ubi 
 autem nisi in corpore sentiet ignem illum, qui paratus est 
 diabolo et angelis eius? iam illud dici superfluum puto 
 illum de aeris istius conuersatione quandam crassitudinem de 
 elementorum concretione traxisse. dic mihi, si corpus non 
 habuit, ubinam in aere concretio, ubi sese haec ipsa nescio quae 
 colligere potuit crassitudo, si secum aliquid corporale de illa 
 caelesti arce non detulit? alienum, ut uideo, corpus ad tormenta 
 portabit. corpus itaque esse etiam ex tua adsertione 
 recognosce. corpus est, quod inficitur, quod maculatur, quod 
 quacumque ex accedenti adiectione uitiatur. 
 
 Hic ergo dudum primogenitus angelorum nunc princeps factus 
 est tenebrarum et quasi corporeus pulcher ante, nunc degener, 
 dudum caelesti splendore conspicuus, nunc tetro infernalis peccati 
 horrore foedatus. corpus, inquam, est, quod habitatione 
 depellitur, quantitate circumscribitur, qualitate mutatur, dolore 
 conficitur. quae cum ita sese habeant, qui incorpoream dicunt 
 animam, uide, in quam profundum se crimen inmergaut. iam 
 primum cum auctor uniuersitatis deus omnia in numero et 
 pondere fecisse referatur, ergo anima a materia uniuersae 
 creaturae excepta esse creditur, quae non est corporea nec 
 localis est, si loco non continetur, ergo ubique diffunditur, 
 omnia intrare, inplere et ubique praesens esse dicitur ac, si 
 creatori suo creatura sociaretur et fragilitas auctori suo, non

 

 

 

 
 
 
 iam res dei, sed pars dei aestimanda iungitur. uide, quo adsertores 
 suos ducat alti prolapsus erroris. equidem nobis ea, 
 quae supra uos sunt, inuisibilia sunt, sed omnia illi, sicut 
 conprehensibilia, ita et corporea sunt, qui ex nihilo fecit omnia, 
 quae sicut opere instituit, ita et materia incorporauit et rebus 
 omnibus. inter quas et anima censetur, sicut distribuit pondus, 
 numerum (atque mensuram), ita et posuit quantitatem. 
 
 Inter haec si forte, ut dictum est, adserendum aliquis putet, 
 quod illa angelicae subtilitate naturae quaedam contagio aeris 
 huius admixtione collecta flammis inuenietur obnoxia, ergo 
 in aere solo, prout ait, si aereum est, quod ardebit, non in 
 illo, sed extra illum poena desaeuiet. sed absque dubio non 
 aliud est quam substantia corporis, ubi dominari poterit uis 
 doloris. uide, quo tendat inprudens et inperita persuasio, quae, 
 incorporeum cum loquitur, etiam inconprehensibilem confitetur 
 ac sic condito adscribit operi, quod soli conpetit conditori, ac 
 rebus creatis communicat priuilegia maiestatis et indebitam 
 facturae potentiam usque ad factoris extendit iniuriam. si bene 
 requiramus, ad quos rerum exitus animum referas, haec uel 
 maxime diabolum credulitas ex illa beatae sedis statione deuoluit 
 et propter hoc angeli perdidit dignitatem, dum se dei 
 praesumit habere naturam. 
 
 Unus ergo deus incorporeus, quia et inconprehensibilis et 
 ubique diffusus, ex nullius enim facturae corporeae (materia)

 

 
 
 
 materiale sumpsit exordium, et ideo coaeternus filius patri, quia 
 ex nullo opere conditus nullisque initiis circumscriptus super 
 omnia, quae figulo suo conpreheusibilia atque corporea intra 
 mundi corpus operatus est, incorporea maiestate diffunditur, ex 
 ingenito genitus, id est ex patre, sed semper cum patre his, 
 quae excitauit ex nihilo, indiscreta sancti spiritus societate dominatur. 
 Arnen.

IIII. DOMINO PATRI FARITER ET PATRONO FAUSTO PAPAE PAILINIS. 
 Scribere uobis hinc retinet metus, inde compellit affectus 
 atque inter utrumque ita mens incerta iactatur, ueluti cum 
 temerarius nauta dubiae committit uela fortunae. sed ego, qui 
 in te certum habeo portum, assumo mihi saepe incerti cursus 
 euentum, elegi tamen, ut potius fastidium generem quam reatum. 
 agnoui enim optime, quod epistulas meas sine fastu 
 domnus meus Faustus excipiat. sed quia domnus meus Marinus 
 eremita, uir sanctus et nimia districtione metuendus, 
 tantum mihi indixit grandi seueritate timorem, percontator accedo. 
 sum peccatis carnalibus inuolutus, omnia, quaecumque 
 potest criminosus, exerceo, cum diem humanae sortis impleuero, 
 paenitentiam sum subitam consecutus, si excludat pro 
 parte peccatum an ad integrum, opto cognoscere aut, si unitam 
 credentes trinitatem perpetuis poenis atque cruciatibus, 
 flammis tormentisque omnibus corporalibus uitiis non peccantes 
 in spiritu torqueantur.

 
 
 
 
 
 Mea haec sententia est, quod, si omnia haec Christianus excipiat, 
 nihil amplius suscipere ualeat. Arrianus, aut utrum 
 anima uinculo seclusa corporeo custodia aliqua mancipetur an 
 carcere clausa teneatur aut utrum inter auras incerta iactetur. 
 et quia scio, quod in ea hora omnis cogitatio perit, si admittis, 
 dignanter interrogo, utrum et bona et mala cogitatio 
 de anima, quae probatur immortalis esse, descendat, an aliqui 
 sensus intellectusque seruetur, aut utrum aliquid de honesto 
 sentit affectu. et quia bonis scimus uniuersa concedi, ut etiam 
 ampliora uiuis possint praestare post mortem, malis quid aut 
 detur aut adimatur, agnoscam aut ipsa anima corporea an 
 incorporea melius nocetur, edocear et, quia caro infirma 
 est, spiritus autem promptus, quam peccati communionem 
 anima pro corporali errore suscipiat, scire ignarus exopto aut, 
 quae est immortalis, quomodo pro mortalibus uitiis torqueatur, 
 idem utrum anima et spiritus idem sint aut quomodo segregentur, 
 agnoscam. 
 
 Nam praedictus uir ita me sub sacramenti etiam interpositione 
 conterruit, quod, qui corporalibus uitiis succumberet, 
 nullam possit ueniam promereri, sed in hisdem seruetur ipsa 
 resurrectione suppliciis nec possit expiari infernalibus tormentis, 
 quod corporalibus (uita) uitiis concreta contraxerat. tamen ita

 

 
 
 
 miserrimus credo, quod, qui semel susceptum signum diuini nominis 
 et infixum fronti character domini nostri numquam mali 
 sibi conscius uel subdolus falsator infregerit, susceptis leuiter pro 
 expiando errore tormentis purum aerium sensum et simplicis 
 animae ignem die consumpta producat. nam si uniuersa haec, 
 quae interminatur domnus meus Marinus, excipimus peccatores, 
 quid maius impii mereantur, ignoro. da ueniam, quod pietati 
 uestrae- iniuriam moueo, dum doceri a magistro ueterano nouus 
 quandoque discipulus futurus exopto.

V. DOMINO INSIGNI ET SUMMO MIHI HONORE SPECIALITER EXCOLENDO PAULINO FILIO FAUSTUS. 
 Admiranda mihi semper tuarum pagina litterarum nunc abundantius 
 gemina eloquii ac fidei luce praefulsit, dum super 
 statu animae rogitat et timore sollicito iudicia futura suspirat. 
 ait quodam loco sermo diuinus: recte interroganti sapientia

 

 

 
 
 
 
 reputabitur. quaedam enim scientiae portio est scire, quid 
 nescias, et ea, quae ignoranter non intellegas, prudenter inquirere. 
 
 Primo loco inquirendum putasti, utrum incumbentibus extremae 
 necessitatis angustiis momentanea paenitentia capitales 
 consumere possit offensas. ipse sibi inimica persuasione mentitur, 
 qui maculas longa aetate contractas subitis et iam inutilibus 
 abolendas gemitibus arbitratur. quo tempore confessio 
 esse potest, satisfactio esse non potest. nam quia deus non 
 inridetur, ipse se decepit, qui morti multis temporibus uixit 
 et ad quaerendam uitam iam semiuiuus adsurgit, ut tunc officiosus 
 appareat, quando dominicae seruituti omnia corporis et 
 animae subtrahuntur officia. circa exsequendam interioris hominis 
 sanitatem non sola accipiendi uoluntas, sed agendi expectatur 
 utilitas. ita enim legimus: si, inquit, peccator paenitentiam 
 egerit pro peccatis suis (egerit memorauit, 
 non solum dixit acceperit), in sua iustitia, quam operatus 
 est, uiuet. aduertis, quod huiusmodi medicina sicut ore 
 poscenda, ita opere consummanda est. insultare deo uidetur, 
 qui illo tempore ad medicum noluit ueuire, quo potuit, et illo 
 nunc incipit uelle, quo non potest. opus itaque est, ut, quanta 
 in peccando fuit abruptae et uegetae ad malum mentis intentio, 
 tanta sit in uulnerum curatione deuotio. 
 
 Secundo quaesisti loco, utrum sola sufficiat ad salutem fides 
 et unitae scientia trinitatis. in rebus diuinis non solum

 

 
 
 
 credendi ratio requiritur, sed placendi. fides ergo nuda meritis 
 inanis et uacua est, sicut apostolus dicit: quid prod est, si 
 fidem quis dicat se habere, opera autem non habeat? 
 numquid potest fides seruare eum? sequitur enim et dicit: 
 fides, si non habeat opera, mortua est in semet ipsa. 
 sed dicit quis: tu fidem habes et ego opera habeo, 
 ostende mihi fidem tuam sine operibus et ego ostendam 
 tibi ex operibus fidem meam. secundum haec sufficere 
 per se sola credulitas non probatur. nam deum scire 
 et credere etiam diabolus inuenitur, sicut idem apostolus dicit: 
 tu credis, quoniam unus est deus, benefacis, nam et 
 daemones credunt et contremiscunt. uis autem scire, 
 o homo inanis, quoniam fides sine operibus mortua 
 est? Abraham pater noster nonne ex operibus iustificatus 
 est? et ne spem nostram in sola fidei parte ponamus, 
 ita conclusit: sicut enim corpus sine spiritu mortuum 
 est, ita et fides sine operibus mortua est, sine 
 quibus inanem esse hominem dixit. multum similium testimoniorum 
 studio breuitatis omittimus. apostolus Paulus, de 
 cuius pectore quasi de templo suo dominus loquebatur, numquid 
 solam fidem sibi iudicauit ad superanda mundi mala posse 
 conpetere ita dicens: castigo corpus meum et in seruitutem 
 redigo, ne forte, cum aliis praedicauero, ipse reprobus 
 efficiar? ecce per uitia corporis reprobus fieri metuit, 
 iam probatus per mortifera carnalium contagia passionum uas 
 contumeliae fieri pertimescit, qui iam uas electionis effectus est.

 

 
 
 
 
 Uideamus, si uitae suae prodigum fides sola defendat, et 
 baptizatos, ut dicis, iam perire non posse. agnosco, quomodo 
 mala carnalia alienum a deo faciunt obscenarum mancipium 
 uoluptatum. ad Galatas ait apostolus: manifesta sunt opera 
 carnis, quae sunt fornicatio, inmunditia, luxuria, homicidia, 
 ebrietates, comisationes et his similia, quoniam, 
 qui talia agunt, regnum dei non consequentur, 
 aut ad Ephesios: omnis fornicator aut inmundus aut 
 auarus, quod est idolorum seruitus, non habebit hereditatem 
 in regno Christi et dei. idolis, inquit, seruiens: 
 quando aliquid illa cupiditate diligitur, qua deus diligi debet, 
 affectus huiusmodi idolis conparatur. hic sine dubio exclusus 
 a regno inferno et morti est mancipatus, multos autem baptizatos 
 salua fide diuersis generibus in aeternum perire manifestum 
 est. arguit sermo diuinus non transgressores fidei, non 
 baptismi uiolatores, sed qui misericordes esse neglexerunt, dicens: 
 iudicium sine misericordia ei, qui non fecerit 
 misericordiam, et iterum: esuriui et non dedistis mihi 
 manducare, sitiui et non dedistis mihi bibere, hospes 
 fui et non collegistis me, nudus et non operuistis me. 
 si hic sinistri gregis numerus donum baptismatis ignorasset, 
 infidelitatem eis et impietatem primitus obiecisset, sed baptizatos 
 licet, ab operibus tamen bonis uacuos morti deputat et

 

 
 
 
 flammis perennibus derelinquit et seueritatem sententiae ita concludit: 
 discedite, inquit, a me maledicti in ignem aeternum, 
 qui praeparatus est diabolo et angelis eius, et 
 rursum: triticum congregabit in horreum suum, paleas 
 autem conburet igni inextinguibili, similiter: hi, inquit, 
 ibunt in uitam aeternam, illi uero in ignem aeternum. 
 inter haec uideat quisque, ne mendacem arguat deum de pollicitatione 
 praemii, qui dubitat de aeternitate supplicii. non 
 ita est, nam qui nouit honorare merita, nouit punire peccata. 
 tria itaque haec capitalia, sacrilegium adulterium homicidium, 
 nisi hic perfectae paenitentiae fuerint expiata remediis, perennibus 
 illuc concremabuntur incendiis. hos itaque inmisericordes 
 a fide et baptismo non legimus declinasse, sed perpetuam mortem 
 diuina cognoscimus auctoritate meruisse. 
 
 Et hoc etiam animum tuum prouida in posterum cura sollicitat, 
 utrum animae exutae corpore sentiendi et intellegendi 
 uigorem adfectumque non exuant. interrogemus diuitem illum 
 in euangelio non inter auras, ut poetarum deliramenta asserunt, 
 oberrantem, sed in inferni carcere ex illorum numero, qui inclusi 
 poenam expectant, inter flammas conscientiae ante diem 
 iudicii constitutum, pro fratrum, qui adhuc in hoc mundo positi 
 erant, emendatione sollicitum conloquia cum Abraham per

 

 

 
 
 
 interiectum chaos uast.issiinum sedula obsecratione miscentem 
 et uiuaci germanorum recordatione pulsatum ita pro uiuentibus 
 supplicasse: rogo te, inquam, pater Abraham, ut mittas 
 Lazarum in domum patris mei, habeo enim quinque 
 fratres, ut testetur illis, ne et ipsi ueniant in 
 hunc locum tormentorum et, si quis ex mortuis ierit 
 ad eos, paenitentiam agant. ecce in inferni ergastulo carceratus 
 nullum iam de se habens remedium tamen antiquum 
 circa suos seruat affectum et, dum damnatus pro peccatoribus 
 rogat, magnam intra paradisi nemora respirantibus iustis pro 
 carorum suorum commodis curam esse demonstrat. 
 
 Quod autem requiris, quid malis post finem aut detur aut 
 adimatur, iniquis, de quibus legitur: desiderium peccatorum 
 peribit, terrenorum cupiditate et honorum ambitione submota 
 solum reddendae rationis pondus et metus intolerandi examinis 
 inminebit nec auferentur sensus, sed ad cogitationem alterius 
 saeculi magis expediti alacresque reddentur. 
 
 Quod autem de ipsa anima, utrum corporea an incorporea 
 sit, postulas edoceri, itaque, quod temporibus non includitur 
 nec locorum terminis cohercetur, quod soli deo conpetit, hoc 
 tantum incorporeum esse cognosce. sicut unus doctorum eximius 
 disserens cuidam sciscitanti, ubi esset deus, ita respondit: 
 deus non alicubi est: quod alicubi est continetur loco, quod

 

 

 
 
 
 continetur loco corpus est. quae cum ita sint, omnis caro 
 corpus, non omne corpus et caro est, [et quia non solum 
 anima, sed etiam angelorum inuisibilis caelestisque substantia 
 sicut localibus spatiis continetur, ita auctori suo corporea esse 
 et conprehensibilis adprobatur. quid est enim nisi corporeum, 
 quod de supernis sedibus proturbatum loco cessit? quid est, 
 quod sensit ruinam? quid est, quod aeternae flammae obnoxium 
 praeparatur ad poenam? sed et ipse beatus Lazarus post 
 linguas famulantium canum susceptus manibus angelorum, de 
 quo legimus: factum est, ut moreretur mendicus et portaretur 
 ab angelis in sinus Abrahae, corpoream esse 
 docuit animam suam, dum in sinus Abrahae, id est in remotum 
 beatumque secretum angelicis infertur obsequiis. de anima 
 autem sua sanctus propheta pronuntiat: educ, domine, de 
 carcere animam meam, id est de hospitii corporalis angustiis. 
 unde pro factura eius, quae uel peccatorum iaculis uulneratur 
 uel usque ad diuinae imaginis decus per qualitates 
 mutata prouehitur, absque dubio et deo et angelis, a quibus conprehendi 
 et transferri potest, corporea esse euidenter ostenditur. 
 
 Requirendum est autem inter ista, quid illud sit, quod, cum 
 uterque homo, id est anima et corpus, adhuc in paradisi regione 
 diabolo persuadente deliquerit, sola caro per conditionem 
 mortis multam transgressionis exceperit et circa unius poenam 
 remanserit culpa communis. sciendum ergo est, quia ideo mors 
 ad animam non peruenit, quia in eam dominus imaginem suam

 

 
 
 
 et similitudinem conlocauit. nam sicut deus inmortalis, misericors, 
 iustus, patiens est, ita harum dona uirtutum in faciem 
 nostri interioris infundit, ut, quanto quisque magis patiens, 
 magis iustus, magis misericors existeret, tanto magis diuinae 
 participationis munere praeditus appareret, sicut, apostolus 
 dicit: in interiore homine habitare Christum per 
 fidem. 
 
 Interrogas etiam, cur animae cum carne sua aliquid pro 
 corporali errore commune sit. sicut originale peccatum pro 
 unitate corporalis hospitii utrumque conplectitur, pari uterque 
 (homo) modo in peccatorum societate constringitur, ita eis in 
 criminum participatione una causa est, sicut in uirtutum remuneratione 
 par gloria est. numquam enim exterior in baratrum 
 luxuriae caderet, nisi ei consensum praeberet interior. 
 nos ipsos interrogemus et intra nos poterimus agnoscere, quod 
 mens domina exercet imperium et caro subiuncta famulatum, 
 ista exhibet ministerium, illa consilium. oboedientia a seruiente 
 cessaret, nisi uoluntas a iubente praecederet. et similem

 

 

 
 
 
 necesse est condicionem in damnatione cognoscant, quae contra 
 simul in retributione gaudebunt. 
 
 Dicis adhuc, quae est inmortalis, quomodo pro mortalibus 
 uitiis torqueatur. mortalia quidem mala sunt, sed inmortalis 
 erit cruciatus malorum et delictorum cruces uitiis deficientibus 
 permanebunt. meliorem materiam ita inferior secum traditura 
 iudicio est, sicut conflari aurum plumbi conpellit admixtio. 
 homo ergo pro mortalibus malis moriturus est deo et uicturus 
 inferno. haec erit ibi mors, ut mori in dolore non liceat. 
 
 Extendis in hoc quoque sollicitudinem tuam, utrum anima 
 et spiritus idem sint aut quomodo segregentur. duas tantum 
 in homine, id est animae et corporis nouerimus esse substantias. 
 spiritus autem nunc naturalis probatur, nunc accidens 
 inuenitur. aliquando enim spiritus pro anima ponitur, aliquando 
 uirtutis intellegitur appetitus et spiritalis affectus. hoc genere 
 unus atque idem homo nunc carnalis, nunc animalis, nunc 
 etiam spiritalis est. carnales sunt, de quibus ait dominus: 
 non permanebit spiritus meus in hominibus istis, quia 
 caro sunt, et apostolus: qui autem in carne sunt, deo 
 placere non possunt. carnalis est, qui uentri et gutturi 
 edendi et bibendi nimietate deseruit et uitae bonum in gulae 
 ingluuie et uoracitate constituit. at uero animalis efficitur, 
 quando adhuc parum deum cogitans secundum animam

 

 

 
 
 
 saeculari prudentia ad aliquarum rerum prouidentiam permouetur, 
 quando aut inuestigaudis pro curiosa uanitate rerum latentium 
 causis aut philosophicis studiis delectatur, unde apostolus disserit: 
 animalis homo non percipit, quae sunt spiritus 
 dei. spiritalis autem esse incipit, quando honesta, sancta, spiritalia 
 concupiscit, quando ad diuini timoris cultum uigore 
 cordis ascendit, quando ad se spiritum sanctum per munditiam 
 corporis, per custodiam castitatis inuitat, ut de ea illud apostolicum 
 dici possit: uos estis templum dei et spiritus 
 dei habitat in uobis. quae homini non insita per naturam, 
 sed ita sunt adiuncta per gratiam, ut separari possint desidia 
 intercedente per culpam. unde idem apostolus dicit: qui 
 autem templum dei uiolauerit, disperdet illum deus. 
 ecce per fidem non solum baptizatus, sed et dei esse templum 
 uidetur et tamen per diuersa flagitia dei seueritate disperdetur. 
 hoc loco perditionis uocabulum aeternum perditae animae esse 
 nouerimus interitum. in baptizatorum numero absque dubitatione 
 censentur, qui membra Christi esse dicuntur, et uide, 
 quomodo perditis conparantur, quomodo a generositate filiorum 
 flagitio operante degenerant dicente apostolo: tollam ergo 
 membra Christi et faciam membra meretricis. et illi 
 quoque manifestissime dona secundae natiuitatis acceperant, 
 qui etiam charismatum diuersitate pollebant, de quibus dominus 
 in euangelio dicit: multi dicent mihi in illa die:

 

 
 
 
 domine, domine, nonne in nomine tuo prophetauimus 
 et in nomine tuo daemonia eiecimus et in nomine tuo 
 uirtutes multas fecimus? et tunc confitebor illis, 
 quia numquam noui uos, discedite a me, qui operamini 
 iniquitatem. quis abdicatos non intellegat a salute, 
 qui a conspectu patris iubentur abscedere? in sortem eos suam 
 mors indubitanter accipiet, quos uita, quae Christus est, ignorauit. 
 baptizatos perditioni tradi pro iniquitatibus suis dubitas, 
 cum baptisma ipsum per multimoda scelera perire cognoscas? 
 
 Quod autem, sicut pagina continet, sermo tuus de poeta 
 mutuatus ignem animae simplicis aestimauit, de sola hoc diuinitatis 
 substantia dici conuenit, cui nihil adpositum, nihil a 
 superiore conlatum, nihil constat - adiunctum. iustus pariter et 
 iustitia, uiuens et uita, sapiens atque sapientia est, uirtus et 
 origo uirtutum. in principalibus enim bonis suis hoc est ipse, 
 quod possidet. homo uero duplex intellegi potest, qui uiuens 
 et iustus et sapiens dici potest, uita autem et iustitia et sapientia 
 dici non potest, quia ita his induitur, ut aliquotiens 
 exuatur. quod homini datum est, deo insitum est. homo uerbi 
 gratia deauratus est, deus aurum est, in quo hoc est potentia 
 et gratia quod natura. nam quod subtiliter indicasti: si omnia 
 haec, quae domnus Marinus interminatur, excipiunt 
 peccatores, quid maius impii mereantur, ignoro, habent 
 sub perennibus malis et supplicia gradus suos, ut grauium

 

 

 

 
 
 
 obnoxius peccatorum infinitis licet tamen utcumque tolerandis, 
 impius uero inauditis cruciatibus torqueatur. tunc autem baptismi 
 gratia ab aeterna morte posset hominem uindicare, si 
 in aliquibus eius integritas et dignitas non periret. graue 
 crimen est, quod haereticus accipere noluit, sed non minus 
 illud graue est, quod Christianus et accepit et perdidit. nam 
 et ille, qui fiducia baptismi nuptiale conuiuium sacri concilii 
 temerator inruperat, nitore puritatis amisso de inlustri iustorum 
 conuentu expellitur et in exteriores tenebras proturbatur. numquid 
 credendus est niueum sanctae regenerationis possidere 
 candorem, qui incestus, ueneficus et cruentus uel qui praecipitio 
 aut suspendio uitam praecidens in partem transit impiorum?- 
 
 Legimus inextinguibiles flammas factis capitalibus praeparatas, 
 hominem uero in malis suis uiuentem per solum baptismum 
 saluatum esse non legimus. periculose sibi, quod caelestis 
 scriptura non loquitur, inimica securitas pollicetur, multo periculosius 
 illa non credit, quae ueritas conminatur. aliqua, ut 
 dicitis, beatissimus uir Marinus cum interminatione disseruit, 
 sed sicut illud, quod promisit dominus diligentibus se, etiam testimonio 
 apostoli pro rei magnitudine in cor hominis non ascendit, 
 ita futurorum inmensitas cruciatuum angustias humanae

 

 

 
 
 
 mentis excedit, quae mala momentaneae paenitentiae umbra 
 non remouet, quae fides sine operibus non repellit, quibus terminum 
 saeculorum labentium cursus in flammas inextinguibiles 
 statuere non ualebit, inter quos inexhaustos uapores tarde 
 se anima corpoream et sentiet et uidebit. et ideo iustis, piis, 
 castis operibus diem ultimum praecurramus et hic timendo 
 ea, quae illuc timere non proderit, declinemus. hic finem infinitis 
 contritionibus inponamus et intoleranda incendia nunc 
 salubriter cogitando ex ipsis ignibus aeterna nobis refrigeria 
 conparemus.. 
 
 
 Certus autem sum de fide uestra, quod falerati conposito 
 nitore sermonis acceptiora uobis erunt salutifera sincerae testimonia 
 ueritatis. filium meum Eminentium, dulce decus nostrum, 
 paterno sospitamus affectu. dominus noster admirandam mihi 
 magnificentiam tuam praesentibus repleat bonis et dignam 
 reddat aeternis.

VI. DOMINO PIISSIMO ET SPECIALIBUS OFFICIIS EXCOLENDO, UT CONFIDO, IN AETERNUM FRATRI ET PER OMNIA DOMNO FELICI FAUSTUS. 
 Magnum pietatis et fidei testimonium est, quod per tantarum 
 uasta interualla regionum et per tot rerum interiecta 
 discrimina ad nos usque latitudinem uestrae caritatis

 

 

 
 
 
 extenditis. in hac relegatione nostra artifex dei nostri misericordia 
 gemina exercet officia, nostram excurat paterna sedulitate rubiginem, 
 uestram circa nos dilucidat fidem uestramque adprobat 
 pietatem. nos elimat benigna solertia, uos producit, nos coangustat 
 salubriter, uos dilatat, nos arguimur, uos proficitis. detrimenta 
 nostra in uestra transeunt commoda. cum feneratores 
 nostri sitis, incipitis nostri esse debitores, siquidem causa uestrae 
 deuotionis et mercedis uestrae materia sumus. opera uestra 
 de nobis capiunt lucrum, merita uestra de flagellis nostris mutuantur 
 tuantur augmentum. uestrae sollicitudinis ad nos affectus, ad 
 deum peruenit fructus, ac sic duplici modo et de nostra castigatione 
 et de uestra retributione diuinis beneficiis obligamur. 
 paene autem mihi respondendi silentium perfectio uestrae consolationis 
 indixerat. nam ipsa sollicitudo interrogandi iam 
 forma uiuendi, quam cotidie de domni mei patris uestri sancti 
 episcopi Leontii efficacibus doctrinis et praesentibus documentis 
 sufficienter adtrahitis. non autem miror, si et meum quamlibet 
 ex superfluo requiritis institutum, cuius circa uos singularem 
 nostis affectum. creditis in adiutorium fidei uestrae magisterium 
 meum tam perfectum esse quam uotum est, sed 
 licet sermo meus, quem lentiorem etiam praesens reddit infirmitas, 
 uestro sufficere uix possit ardori, tamen paucis conuersationem 
 uestram non tam instruam quam reuoluam. 
 
 Magnam sollicitis perhibet eruditionem agnitio peccati, metus 
 iudicii, terror ignis aeterni. itaque ad immolanda orationum 
 sacrificia amica sunt fruentibus nocturna silentia, quibus usque 
 ad horam tertiam lectio moderata succedat, ut exercitium

 
 
 
 spiritale non desinat desiderari et semper possit augeri. utinam 
 prouideat dominus uel duo fida solacia, cum quibus diurnas 
 et nocturnas exigas functiones et uel biduo in septimana salutantum 
 fruaris officiis. ardua sunt, quae pro interrogantis 
 feruore conloquimur, sed ille laborantum benignus adiutor tam 
 leue tibi faciat iugum suum, quam iucundum erit praemium 
 suum. igitur si trepida parum amplius rudimenta permittunt, 
 alternis hiemales dies ieiuniis transigantur, quae, sicut moderari 
 conuenit, ita necesse est duplicari. 
 
 Duplicari, inquam. duo enim sunt abstinentiae genera: unum 
 est incontinentiae appetitum a cibo et potu et a diuersis carnalium 
 snauitatum inlecebris coercere et uomere crucis terram 
 subiecti exterioris edomare et necessitati potius quam uoluptati 
 temperata moderatione seruire, epulum, si permittat infirmitas, 
 uel alternis diebus, donec uis longae consuetudinis 
 sensim dissuescatur, accipere. de usu uero indumentorum 
 paulatim se grauitas ad inferiora submittat, ne ipsa nouitas 
 subitae mediocritatis offendat. obseruandum est enim, ne elatio 
 etiam de nimia humilitate generetur et uitium de uirtute 
 nascatur. quae tamen facile superabitur, si confusibilis illa 
 praeteritae conuersationis historia ante oculos adducatur et rea 
 conscientia trepidis sensibus praesentetur. ita fiet, ut, dum 
 per recordationem praeteritorum malorum a diabolo ingesta 
 praesumptio castigatur dumque iactantia ualidis culparum armis

 

 
 
 
 uicta propellitur, crimina, quae generauerant mortem, militare 
 incipiant ad salutem, in remedium delicta proficiant et medicina 
 de uulneribus producatur et, sicut dixit apostolus, de 
 peccato elaboremus damnare peccatum. 
 
 Alterum abstinentiae genus est multo sublimius multoque 
 pretiosius, motus animi regere, inrationabiles perturbationes et 
 cogitationum inter se conluctantium rebelles tumultus mentis 
 imperio subiugare, malitiae uirus tamquam funestum aliquod 
 maleficium de penetralibus cordis expuere et animam contra 
 diuersarum fluctus temptationum constantiae moderamine gubernare 
 et contra passiones occultas uelut contra domesticos 
 inimicos rixam quandam irascentis fidei auctoritate conserere, 
 inanes curas longe repellere et a noxiis conloquiis ac desideriis, 
 quibus diabolus pascitur, abstinere et per mansuetudinem, 
 patientiam, tranquillitatem imaginem dei in uultu interioris excolere, 
 uirum spiritalia et diuina cogitantem ut tristitia non 
 frangat, laetitia non resoluat, stabilitum in timore dei pectus 
 ostendat magnanimitatis aequalitas, ut et nobis coaptari possit 
 libelli illius insigne principium: erat uir unus abstinens 
 se ab omni re mala. uir, inquit, unus, hoc est semper idem, 
 quia nihil in eo erat dubium, nil duplex, nil accidens, nil uarium, 
 nil diuersum, sed eum in statu uirtutum suarum aequali 
 ordine permanentem tempora non mutabant nec eum, ut marinis 
 fluctibus moris est, in alternas partes diuersa uentorum 
 flabra uersabant. ita et sollicitus dei famulus inconcussa fidei

 

 
 
 
 mole fundatus in hoc tantum Christo in se operante mutetur, 
 ut nonis semper uirtutibus induatur. 
 
 Ante omnia, in quantum adiuuante deo possumus, illas in 
 nobis quinque sensuum expugnemus inlecebras. quicquid enim 
 pulchrescit uisu, quicquid lenocinatur odoratu, quicquid mollescit 
 adtactu, quicquid dulcescit gustu, quicquid blanditur auditu, 
 haec omnia, si his abutamur, intentionem de spiritalibus ad 
 terrena deuoluunt. et ideo sicut pater fidei Abraham quinque 
 illos reges in trecentis decem et octo mysterio intra litteram 
 latente deuicit, ita et nos contra hos principales uitiorum duces 
 in Iesu nomine et crucis signo, hoc enim utraque era exprimit, 
 dimicemus, ut audire mereamur a domino: uincenti dabo 
 coronam uitae, et: qui uicerit non laedetur a morte 
 secunda, et: quia regnum caelorum uim patitur et uiolenti 
 diripiunt illud. uim enim sibi factura est anima, ut 
 carnales affectiones spiritui subdat, ut crucem deliciis praeferat, 
 ut uigilias somnis dulcibus anteponat, ut aduersarium 
 in membris suis uincat, ut ex alio alter effectus ad illam domini 
 praeceptionem idoneus inueniatur: si quis, inquit, uult 
 post me uenire, abneget se ipsum sibi. si quis ex iracundo 
 patiens efficitur, continens ex luxurioso, placidus ex 
 . cruento, benignus ex inuido, largus ex cupido, totiens nos negamus, 
 quotiens nos ad meliora conuertimus. et ideo, ut ad

 

 
 
 
 hoc adsurgamus, quod esse debemus, prius studeamus odisse, 
 quod fuimus. oportet, ut hic prius mutetur ad uitam, qui illic 
 mutari optat ad gloriam.

VII. DOMINO SANCTO ET IN CHRISTO DEUINCTISSIMO FRATRI GRAECO DIACONO FAUSTUS. 
 Honoratus officio tuo, honoratus iudicio, prouocatus affectu 
 loquar tecum in humilitate sincera, in libertate beniuola, in 
 caritate non ficta, in uerbo ueritatis. et licet mihi tacendi 
 causam indicere potueris, dum benigno ac nimis credulo animo 
 tantum paene mihi quantum tibi peritiae et eruditionis indulges, 
 tamen per interrogandi sollicitudinem inposuisti mihi respondendi 
 necessitatem, qua cum absente non sine trepidatione mihi 
 aestimo conloquendum, quia de rebus tam profundis et meas 
 ac tuas uires excedentibus non minus periculi est respondere 
 quam incondito stilo ingentia sacramenta committere, et ideo 
 carum meum in his, quae nimis temere protulit, tacendo magis 
 castigare debuissem. in tantae autem rei consultatione, in qua 
 longe uiam regiam reliquisti, aliquos expertae scientiae uiros 
 eruditione atque aetate seniores, quibus credere facilius possis, 
 interrogare debueras secundum illud propheticum: interroga 
 patrem tuum et indicabit tibi, seniores tuos et dicent

 

 

 
 
 
 tibi. sed absque dubio, qui uel qualemcumque requirit ducem, 
 declinare optat errorem. deinde in his, quae agimus uel quae 
 dicimus atque ad extremum scriptis mandare praesumimus, 
 fructum profectumque operis expectare debemus. in hac autem 
 scripturula, quam ad me dirigere dignatus es, non eloquentia, 
 non scientia, non ratio, non aedificatio aliqua ordinati aut conpuncti 
 sermonis adparet, sed testimonia confusissime pro memoriae 
 facilitate congesta temeritatem incauti cordis adcusant. 
 nouit dominus, quia stupefactus pro studio tuae salutis haec 
 conloquor, sic et te interrogasse et me respondisse ad bonum 
 commune proficiat. 
 
 In scriptis sancti pontificis Augustini etiamsi quid apud doctissimos 
 uiros putatur esse suspectum, ex his, quae damnanda 
 iudicasti, nihil noueris reprehensum, sed fidei sensum maxime 
 de duabus substantiis uel naturis dei et hominis domini ac 
 redemptoris nostri scito apud catholicam ecclesiam non solum 
 patrum auctoritate susceptum, sed etiam apostolicis oraculis 
 consecratum. proinde uerbum hoc, quod more prophetico ad 
 te factum dicis, ut certum est, non dei spiritu, et apud deum 
 et apud homines ualde damnabile est, nisi prior ipse damnaueris. 
 ergo ut aliis praetermissis hunc duplicem errorem et de 
 haeresi natum et in pericula haeresis pertrahentem breui, quantum 
 absentem possum, sermone constringam, cum sanctae sinceritati 
 tuae multorum, non qualis ego sum, necessaria esset 
 praesentia magistrorum, primo loco ignoranter et satis periculose, 
 non dicam scribitur, sed cogitatur suscipi non debere, 
 ut homo mater dei sit. quod de Nestorianae haeresis noueris

 
 
 

 impietate descendere, qui profano ausu disputare non timuit 
 beatam Mariam tantum matrem fuisse hominis, non etiam 
 dei, et ideo pro hoc catholicae per omnem mundum ecclesiae 
 districtione damnatus est. non debet, inquit, suscipi, ut homo 
 mater dei sit. at ubi est illud uel propheticum uel euangelicum: 
 ecce uirgo concipiet et pariet filium et uocabunt 
 nomen eius Emmanuel, quod est interpretatum: 
 nobiscum deus, et item in euangelio: quod nascetur ex 
 sanctum, uocabitur filius dei? ubi etiam illud est, quod 
 suscepta per omnes insulas et ecclesias patrum signat auctoritas 
 contra Nestorium loquens: maledictus, inquit, qui 
 filium dei deum uerum de Maria nonne nuper natum 
 pro nostra salute non confitetur? 
 
 Secutum est, ut diceres dei et hominis unam esse naturam, 
 hoc modo unam dei esse substantiam. recte dixeras, si de 
 sola trinitate dixisses, ubi una atque eadem est sub trium 
 personarum distinctione natura. ceterum cum ad hominis adsumpti 
 incarnationem uenitur, sicut hominis et dei unam confitemur 
 esse personam, ita duplicem scimus esse substantiam. 
 qui autem unius naturae adserit dominum redemptorem, aut 
 hominem in diuinitate aut deum negauit in corpore, cum redemptio 
 nostra non ex alterutro, sed ex utroque perfecta sit. 
 hoc autem loco unam sine alio erroris periculo nostrae fidei

 

 
 
 
 (si dicis dei) solius dei nostri esse naturam, ergo in substantia 
 maiestatis suae diuinitas crucifixa est, si unam dei solius naturam 
 dicis, in substantia sua maiestas mortua uel sepulta 
 est. quae omnia deus non in se, sed in natura suscepti hominis 
 excepit. nihil enim deus sensit patientis sensu, sed sensit 
 conpatientis affectu, nihil sensit pro diuersitate substantiae, 
 sed sensit pro unitate personae. ** unitate coniunxit et consequenter 
 adiecit: nos unum eundemque uerum hominem et 
 uerum deum intellegimus, et iterauit: nos uerum hominem et 
 uerum deum nullo modo ambigimus confitendum. accipe etiam 
 in hymno sancti antestitis et confessoris Ambrosii, quem in 
 natali dominico catholica per omnes Italiae et Galliae regiones 
 persultat ecclesia: procede de thalamo tuo, geminae gigans 
 substantiae. 
 
 Refuge ergo inter haec, sancte frater, alterutrae partis errorem. 
 si tantum dei naturam dixeris, inposuisti deo condicionem 
 passionis et mortis, si uero tantum hominis naturam dixeris, 
 subtraxisti deo gloriam redemptionis, subtraxisti auctori potentiam 
 reparatoris. audi, quomodo sacra eloquia per unam personam 
 explicant utramque substantiam. iuxta diuinam naturam 
 loquitur: ego et pater unum sumus, secundum humanam 
 substantiam confitetur: quia pater maior me est, iuxta

 

 

 
 
 
 caelestem naturam pronuntiat: omnia, quae pater habet, 
 mea sunt, iuxta terrenae naturae infirmitatem dicit: filius 
 autem hominis non habet, ubi caput reclinet. quasi 
 homo indicabat: tristis est anima mea usque ad mortem, 
 quasi deus contestabatur: potestatem habeo ponendi eam 
 et potestatem habeo iterum sumendi eam. secundum 
 carnis naturam in cruce pendebat, secundum diuinitatis substantiam 
 paradisum et regnum caeleste donabat. 
 
 Hoc Arriani obscurato corde penitus non uidentes, quia 
 praesumptio et elatio suffundit mentis intuitum, ad deum, quae 
 erant hominis, rettulerunt credentes, quod minor loqueretur 
 diuinitas, ubi sola hominis demonstrabatur infirmitas. nullam 
 ponentes inter caelestia et terrena rationem dum naturas in 
 deo et homine duas recipere nolunt, dei substantiam diuiserunt 
 et, dum ad sola hominis uerba respiciunt, deum, qui gloriae 
 plenitudo est, intellectus lumine perdiderunt. ac sic, qui deum 
 filium hominis credendum denegat, Nestorii impietate maculatur, 
 qui duas substantias in redemptore non credit, Arrii 
 laqueo deceptus inuoluitur. nos uero, mi frater carissime, in 
 Christum dominum ita perfecta et inseparabili distinctione credamus, 
 ut dei et hominis simplicem personam et duplicem 
 nouerimus esse substantiam. sicut anima et corpus hominem 
 facit, ita diuinitas et humanitas unus est Christus. 
 
 Tu autem, quod gemino errore praeuentus scribendum putasti 
 sub duarum naturarum conuentu suscipi non debere, ut deus 
 pater hominis sit, ut homo mater dei sit, nos unam dei hominisque 
 personam fiducialiter et salubriter adserentes in eo,

 

 
 
 
 qui erat in principio et qui sub redemptionis nostrae tempore 
 factus est in similitudine carnis peccati, id est in ueritate 
 hominis et similitudine peccatoris, nos, inquam, ita deum patrem 
 hominis sub personae unitate testamur, sicut sub eiusdem unitatis 
 amplexu matrem dei hominem confitemur iuxta symboli 
 auctoritatem, ut alia praetermittam, qua dicimus: credo et 
 in filium dei Iesum Christum, qui conceptus est de 
 spiritu sancto natus ex Maria uirgine. qui si talis error 
 est in domino saluatore unam et simplicem credidisse substantiam, 
 qualis error est duplicem adseruisse personam? nam si 
 in societate carnis adsumptae, quam formam famuli deus induit, 
 duae substantiae non fuerunt, ergo in homine deus non 
 fuit et separata a deo persona hominis fuit, ac sic sub tali 
 sensu uidebis subito quartam nescio unde adcreuisse personam 
 et in hoc intellectum prauitatis consequentia praecipitari, ut 
 iam non trinitatem necesse sit confiteri. 
 
 Audi potius, quemadmodum beatus Esaias distincto ordine 
 couiunctoque discrimine domini nostri ac redemptoris natiuitatem 
 disponat: paruulus, inquit, natus est nobis, filius 
 datus est nobis. accipe filium dei in extrema parte saeculorum 
 ex innupta matre natura ignorante et fide maritante 
 progenitum, ex uoluntate humiliatum, superueniente in uirginem 
 sancto spiritu hominem deo mirabiliter inpletum et deum 
 in hominem misericorditer commutatum nec exinanisse gloriae 
 magnitudinem, sed per susceptam serui conditionem domini

 

 
 
 
 ostendisse pietatem. paruulus natus est nobis, filius datus 
 est nobis. (nobis) natus est qui sibi erat. datus ergo ex diuinitate, 
 natus ex uirgine, natus, qui sentiret occasum, datus, 
 qui nesciret exordium, natus, qui et matre esset iunior, datus, 
 quo nec pater esset antiquior, natus, qui moreretur, datus, per 
 quem uita renasceretur. illic dominatur, hic humiliatur, sibi 
 regnat et mihi militat. paruulus natus est nobis, filius 
 datus est nobis et factus est principatus super humerum 
 eius. manifestum hominem demonstrat humerus, latentem 
 deum loquitur principatus. agnosce duplicem sub personae 
 unitate substantiam. de nostro est quod adpendit, de 
 suo est quod donauit, de nostro habuit unde caderet, de suo 
 unde consurgeret, de nostro unde teneretur, de suo unde misereretur, 
 de nostro habuit unde pro nobis solueret, de suo 
 unde penitus in nullo debitor appareret, de nostro unde crucifigeretur, 
 de suo unde glorificaretur, de nostro dedit peccati 
 hostiam, de suo indulgentiae tribuit gratiam. de nostro itaque 
 humiliatio, de suo esse probatur ascensio, de nostro obtulit 
 sacrificium, de suo contulit praemium. duarum ergo naturarum 
 capax homo infirmitatibus agnoscitur, deus uirtutibus adprobatur. 
 
 Piget sermonem tam manifestae rei adsertione producere. 
 scio, quod haec ipsa breuiter strictimque memorata temere committo 
 uel epistulis meis uel sensibus tuis. sed dum te ad interrogationis 
 salubritatem sollicita humilitate submittis, multum 
 mihi de erroris huius remedio polliceris. reuoca, quaeso, ab 
 hoc discrimine pedem tuum, priusquam in profundum inreuocabile 
 elationis torrente rapiaris, et rectum animi sensum,

 
 
 
 qui multae lectionis pondus non sustinet nec nouit thesaurum 
 scientiae dispensare, magis laboris occupatione castiga. tempera 
 inmoderatum abstinentiae rigorem, qui etiam menti generat 
 infirmitatem, quem puto inde nasci, unde scribendi praesumptionem. 
 regredere ad uiam regiam, nutricem elationis 
 refuge sollicitudinem. et quia legimus: manducare mei multum 
 non est bonum, magis enim inflat parum fundatum 
 sensum scientia quam aedificat, ita caue nimiam lectionem, ut 
 cordi parum capaci tamquam sumpti inmoderatius uini periculosam 
 moueris ebrietatem. numquam cogitationibus tuis credas, 
 sed magis imitanda legas quam legenda conscribas et in 
 mente tua loquaris ad dominum: in corde meo abscondi 
 eloquia tua, ut non peccem tibi. et si euadere pericula 
 non deforis ingruentia, sed intus concepta desideras, nihil tibi 
 utilius scias, quam ut sub aliquo probatissimo abbate uitam 
 tuam munias ac uoluntates tuas senioris legibus tradas et, ut 
 aduersarii insidias possis superare, te timeas. 
 
 Scripturulam ipsam retinendam, immo subprimendam putaui, 
 ne ultra in alicuius alterius catholici, qui te minus diligeret, 
 manum et conscientiam ueniret. ex hoc autem poteris agnoscere 
 sana esse intima cordis tui, si adhuc quasi liber me 
 cultorem tuum humiliter et amabiliter commonentem sollicite 
 et libenter audieris. ante interrogationem incauta uidebitur 
 fuisse persuasio, post responsionem inexcusabilis apparebit intentio. 
 quodsi inter haec aliquid mihi, qui austeris magis 
 quam dulcibus sanari animam tuam cupio, credideris inputandum, 
 memento osculis male blandis praeponi uulnera caritatis.

VIII. DOMINO PIISSIMO ET IN CHRISTO SUMMO MIHI HONORE SINQVLARITER EXCOLENDO RURICIO FILIO FAUSTUS. 
 Licet per quamcumque personam iocundum mihi sit cum 
 indiuiduo pectore ipsius caritatis uocibus conloqui et sedula 
 uos officiorum ambitione conplecti, sed nunc quanto oportunius 
 tanto auidius pignus animi uestri ministerio domestici portitoris 
 adsumpsi, in cuius merito minus adsignauit relatio quam 
 probauit agnitio. et propterea ad fructum uestrum creuisse 
 gratulatus sum, quod in eo uita melior conditionem primae 
 natiuitatis aboleuit atque in eo naeuum generis manumissio 
 religionis abstersit et in adoptionem Christi personam mancipii 
 fide emancipauit et transcripsit. quomodo autem apud eius 
 uel apud reliquorum fratrum lacteam sinceritatem agere deberemus, 
 latissimam apostoli dispensationem expedito digessistis 
 alloquio, et cum eos doctissima pagina minus doctos adserat, 
 nos tamen in eorum defaecatis moribus admirati sumus per 
 donum mansuetudinis et humilitatis plenitudinem lectionis. 
 
 Vincit enim largitas gratiae instituta doctrinae. nam etsi 
 sub exiguo tempore intra eorum lucida pectora et perspicua 
 penetralia introduxit se sensus candida puritas et praeclara 
 simplicitas, per quam diuinae imaginis speculum in interioris 
 hominis nitore perfulget. diuinae, inquam, imaginis, ita enim 
 de domino legimus: purus, simplex, subtilis. sed multo aliud 
 indicat diuina illa simplicitas, siquidem in nobis duplex inest 
 in spiritu et carne substantia. nos quod habemus accepimus, 
 nobis diuersa uirtutum charismata adiuncta sunt, non innata. 
 sine dubio adponitur, quod auferri potest. ut boni simus, de 
 auctoris sumus bonitate mutuati. ex illo quidem uiuimus, sed

 
 
 
 uita, sicut ille est, non sumus. iusti esse possumus, iustitia 
 esse non possumus. ille ideo simplex, quia nihil ei ex accedenti 
 largitate conlatum est. qui ex se subsistit, aliunde nihil 
 sumpsit. deus et uiuens pariter (est) et uita, bonus et bonitas, 
 misericors et misericordia. in uirtutum suarum gloria 
 hoc est ipse, quod possidet. uerbo tenus homo deauratus est, 
 deus aurum est. quod in homine gratia est, in deo natura 
 est et propterea, quia nihil ei extrinsecus accessit, nihil ei 
 detrahi potest. detrimentum non recipit, quia nescit augmentum. 
 ipse et sibi auctor et filio, quia una origo est et fontis 
 et fluminis. ex his, quae absque initio habent, communio est, 
 transfusio non est. 
 
 Et quia de filio legimus: splendor est claritatis dei, 
 sicut numquam deus sine splendore, ita pater numquam fuit 
 sine filii maiestate. et sicut utriusque aequaeua sunt nomina, 
 nisi enim iste nasceretur, pater ille non diceretur, ita eos sine 
 separatione continet unius paternitatis antiquitas. ex illo est, 
 sed posterior illo non est, sicut facies de capite nascitur nec 
 tamen capite suo iunior inuenitur. ac sic deus noster nec 
 permixtus in personis propriis nec diuisus, una uirtus nec potestate 
 diuisa nec tempore sicut in subsistentia triplex est, 
 quia sibi quisque subsistit, ita in substantia simplex est, quia 
 unus se ipsum praecedere nesciens nec posteriorem recipit nec 
 priorem. inde et nos de hac accepimus simplicitate, si in 
 nobis nihil sit dissonum, nihil uarium, nihil diuersum, si 
 semper idem esse probabilibus studiis et fundatis in Christo 
 sensibus enitamur, ut inmutabiles in bono nouis tantum in 
 diem profectibus inmutemur. 
 
 De eo autem, quod quidam prouocationis amore consuluit, 
 salutifera et perfecta meditatio est curas animi partito per

 

 

 

 
 
 
 plures terrenae regimine rei subleuare et post haec triplici 
 deliberatione tractare, quid melius sit, locare uel administrare 
 uel distrahere propriam portionem. primum reuera bonum esset, 
 ut Christi famulus Christi pauperis uias ex toto pauper studeret 
 incedere, si perfectam magni alicuius monasterii scholam uel 
 certe insulanam angelicae congregationis militiam liceret expetere. 
 nam in medio saeculi institutionem eremiticam proferre 
 quanta magnanimitas, tanta est difficultas. 
 
 Suis uero uicis suae pondus inponere secundum pro animae 
 releuatione conpendium, sed peruidendum, si aliquis filiorum 
 tam arduo sufficiens esse possit, obsequium ne forte paternae 
 iussionis auctoritas in patrem ..... optimum est in secundo 
 gradu sub noxio beneficiis administratore consistere, si uel uoluntas 
 suppetat uel facultas necessitatem annuae pensionis 
 impleuerit.\' 
 
 
 Tertium est per fidelium famulorum electa solacia inpositae 
 procurationis officiis sub propria ac minore sollicitudine quantitatem 
 reseruatae gubernare substantiae et cursum per uiam 
 regiam tota mediocritate dirigere. quod cum suadeo, uideor 
 uel nostram utilitatem uel pauperum cogitare. in quo ordine 
 non parum est lucri, si reseruato usu proprietas distrahatur. 
 itaque breuiter indicantes, quid primum, quid secundum quidue 
 sit tertium, electionem iudicio uel possibilitati reseruauimus 
 consulentis. quid magis conpetat, quod promptius possit impleri, 
 ille insinuare dignetur, pro cuius timore et amore consultatio 
 ipsa tractatur. dominus deus noster beneficia in uobis

 
 
 
 
 sua felici ac placita sibi longaeuitate multiplicet, domne piissime 
 et in Christo summo mihi honore singulariter excolende fili.

VIIII. DOMINO DEUINCTISSIMO ET TOTA PIETATIS UIRTUTE SINGULARITER EXCOLENDO FRATRI RURICIO FAUSTUS. 
 Propitia diuinitate in secreto religionis congruo et tranquillissimo 
 in silentio constituti, in quo dominus ad rubiginem longa 
 securitate contractam salutiferae limam castigationis admouit, 
 in hac, inquam, quiete magna, si agnoscamus, uacatione donati 
 dum nouos ciues commercio caritatis adquirimus, dum 
 de adquisitorum salute gaudemus, inter haec positi bona praesenti 
 insultamus exilio et patriam nos non amisisse, sed commutasse 
 cognoscimus. nam dum fideles famuli dei in necessitatibus 
 nostris bonitatem suae deuotionis exercent, sine sede 
 propria possessores, sine possessione diuites sumus, immo eos, 
 qui de nostra fructum capiunt consolatione, ditamus. miro 
 modo consolatores nostri de pauperculis negotiantur et de 
 egenis lucra perpetua consequuntur. 
 
 Ego autem hanc primam munificentiam domino largiente 
 percepi, quod piissimus meus Ruricius post uitae huius iactationes 
 ad portum religionis proram salutis excelsi manu gubernante 
 conuertit, quod post umbras seducentium uanitatum et 
 inlusiones transuolantium somniorum mansura et solida concupiuit 
 et despecto tandem saeculo infelicitatem eius magnam 
 respuit, felicitatem et lucrum sui de mundo pereunte adquisiuit 
 aeque fideliter atque conlabentium rerum fuga praeteriens, 
 qua opes contemptu suo contulit, quae iam usui suo

 

 
 
 
 conferre nihil poterant. unde quanta dudum alacritate saecularibus 
 studiis militauimus, tanta nunc deuotione domino seruiamus. 
 et quia me austerius loqui secum pro peccatorum 
 curatione pietas uestra constringit et illius sententiae non obseruat 
 inuidiam, quae dicit: iustus in principio sui est accusator, 
 inprimis ergo lapsus oris cordisque uitemus. sed 
 quod oris diximus, si cordi studueris adhibere custodiam, ori 
 non laborabis inponere disciplinam. sine difficultate ostium 
 circumstantiae opponere poterit labiis suis (qui cautus 
 fuerit in sensibus suis), illud siquidem uoce depromitur, quod 
 prius in officina conscientiae deformatur. hoc exterior reddit, 
 quod dictat interior. mens exercet imperium, lingua famulatum, 
 et propterea caelestibus edocemur eloquiis: ex abundantia 
 cordis os loquitur. quod de sermone nasci uidetur, 
 prius cogitatione concipitur, ut oris sonus indigna non proferat, 
 animus iusta praecipiat. 
 
 Et quia duo sunt ieiuniorum genera, unum incontinentiae 
 appetitum a male blandis deliciarum suauitatibus coercere, ut 
 exterior et terrenus homo uomere crucis edomitus commoda 
 infirmitate marcescat, alterum abstinentiae genus est multo 
 sublimius, multo pretiosius, cui nulla contradicere possit infirmitas, 
 motus animi regere et inrationabiles perturbationes uel 
 conluctantium inter se cogitationum tumultus interioris iudicio 
 refrenare et contra inpuguationes occultas uel contra domesticos 
 inimicos rixam quandam irascentis fidei auctoritate conserere 
 et per beneuolentiam, mansuetudinem, patientiam, tranquillitatem 
 dei imaginem in facie interioris excolere, cuius

 

 

 
 
 
 decus non in corporis personam, sed in animi formam sollertia 
 factoris inpressit. 
 
 Uirum spiritalia et diuina cogitantem tristitia non frangat, 
 laetitia non resoluat, stabilitum in timore dei pectus magnanimitas 
 aequalitatis ostendat, ut et nobis coaptari possit libelli 
 illius insigne principium, ubi ille magnificus Helcana, qui possessio 
 dei interpretatur, uir unus mystico nuncupatur eloquio: 
 erat, inquit, uir unus, hoc est semper idem, quia nihil in 
 eo apparebat dubium, nihil duplex, nihil uarium, nihil diuersum, 
 sed eum in statu. uirtutum inconcusso ordine permanentem 
 accedentia in contrarium non mouebant, mutabilia tempora 
 non mutabant, nec eum, ut marinis fluctibus moris est, in alternas 
 partes leuia uentorum flabra uersabant. ita et sollicitus 
 dei famulus uasta fidei mole fundatus in hoc tantum Christo 
 in se operante mutetur, ut nouis semper gratiis induatur, in 
 agro pectoris plantentur utilia, noxia, succidantur. et quia militibus 
 suis praecepit sermo diuinus: cum, inquit, ad bellum 
 processeris et inter reliquas praedas petieris uirginem, 
 abscides ungues et crines eius et ita eam tibi 
 coniugio copulabis, ita nos ad sanctam Christi timore praecincti 
 prudentiam saeculi, quae simplex, incorrupta, sincera a 
 deo facta est, captiuam spiritalis sapientiae subiungamus ac 
 superflua eius amputatis uitiis abscidamus et pectori casta coniunctione 
 sociemus. 
 
 Ante omnia, in quantum adiuuante deo possumus, illas in 
 nobis debellare curemus quinque sensuum passiones. quicquid 
 enim pulchrescit uisu, quicquid blanditur odoratu, quicquid

 

 
 
 
 lenocinatur adtactu, quicquid dulcescit gustu, quicquid corrumpit 
 auditu, haec omnia, si his abutamur*, intentionem mentis 
 de spiritalibus ad terrena deuoluent. et ideo sicut pater fidei 
 quinque illos reges in trecentis decem et octo mysterio intra 
 literam latente deuicit, ita per adiutorium domini et per crucem 
 suam has quinque principalium uitiorum expugnare studeamus 
 inlecebras. per crucis enim signum et per sacrum Iesu 
 nomen apud Graecos era utriusque supputationis inprimitur. 
 quibus armis carnalia delectamenta superantes merebuntur 
 audire: uincenti dabo coronam uitae, et: qui uicerit non 
 laedetur a morte secunda. 
 
 Unde ipse facile terrena despicis uel fenerantis more dispensas, 
 dum illud cogitas tempus, quo exurentur peccatores 
 sicut fenum, quo aestuantes gehennae furore perpetuo, cuius 
 fumus ascendit in saecula saeculorum, hi, qui neglexerunt 
 oblata, tali morte punientur, ut eis mori in dolore non 
 liceat, morituri uitae et morti sine fine uicturi, dum illud, inquam, 
 tempus ante oculos tuos prouida in futurum mente disponis, 
 de quo legimus: introibo in domum tuam cum 
 holocaustis, id est, quando bonorum operum fructu subsarcinatus 
 et iustitiae insignibus redimitus ianuam uitae cum 
 triumpho euictae carnis intrabis, de quo legimus: adorabunt 
 eum filiae Tyri in muneribus, id est animae Christo de 
 gentibus adquisitae munera domino suo offerent cum gratiarum 
 actione dicturae: ecce multiplicaui talentum, quod dedisti.

 

 
 
 
 recipe cum usura, domine, fenus tuum. erit enim tum quoddam 
 dandi et accipiendi commercium inter hominem et deum. homo 
 afferet, quod laborauit, et deus restituet, quod promisit. quo 
 tempore cum Sarra tua alter pro altero remunerandus, corona 
 duplici pro mutua salute decorandus, audire mereberis: euge, 
 serue bone et fidelis, quia super pauca fuisti fidelis, 
 super multa te constituam, intra in gaudium domini 
 tui. tunc usum praesentium in aeternorum proprietatem 
 transisse miraberis et proditoribus tuis glorificandus debitorem 
 eis fieri iocunda rerum mutatione gaudebis. 10 
 
 
 Indiuiduum filium nostrum Leontium omnemque domum, 
 pusillos cum maioribus, pio sospitamus officio. dominus deus 
 noster beneficia in uobis sua felici et placita sibi longaeuitate 
 multiplicet, domine deuinctissime et tota pietatis uirtute singulariter 
 excolende frater.

X. DOMINO DEUINCTISSIMO ET HONORE PRAECIPUO SPECIALITER EXCOLENDO RURICIO FILIO FAUSTUS. 
 Gratias domino, qui id generali dispensatione largitus est, 
 ut inter eos, quos locorum interualla discriminant, liber ac 
 nullis conclusus absentiae legibus animus commearet nihilque 
 esset tam inpenetrabile, quod mentis aspectibus non pateret, 
 sed per cordis intuitum inde se inuicem cari gratia intercurrente 
 conspicerent, ubi caritas ipsa consistit. habet siquidem 
 et interior noster oculos suos, quibus se conscientiae testis

 

 

 
 
 
 introspicit, quibus in se conuersus aut erubescenda aut gaudenda 
 considerat, quibus diem ultimum peruidet, quibus uel 
 confusibilem uel deo tribuente laudabilem uitae totius historiam 
 ante animae suae faciem prouida in futurum cogitatione disponit 
 et in praesentiam trepidae sollicitudinis tempus reddendae 
 rationis adducit et ea, quae parauit deus diligentibus se, 
 in secreta pectoris sui pagina spe imaginante depingit. 
 
 Quos, ut puto, oculos et ipse ad tremendi iudicis nutum 
 semper adtollis, ut de te illud propheticum merito dici possit: 
 sapientis oculi in capite eius. inde est, habeo enim illic, 
 filius meus, proditores tuos, inde est, inquam, quod praesentium 
 rerum relinquenda subsidia quasi auidus fenerator per pretia 
 captiuorum in sinu remuneratoris seminantis more commendas, 
 de usu proprietatem facis et in perennes thesauros peritura conuertis. 
 inde est, quod cum fidelissima Sarra tua sub uno Christi 
 iugo ad communem tendens coronam terrenorum despector 
 et caelestium conpetitor, saeculi peregrinus et paradisi candidatus 
 mundo huic, qui iam non habet, unde decipiat uel seducat, 
 miles Christi secretus inludis. cum regni interminabilis 
 socia ieiuniis et orationibus et quadam fidei manu ianuam 
 uitae pia coniuratione pulsatis, ut duplicem palmam de mutua 
 salute capiatis. 
 
 Sed inter haec parum est, quicquid agitur, ut causae insanabiles 
 hic sanentur, ut inextinguibiles ignes hic extinguantur, 
 ut ineluctabiles necessitates hic superentur, ut hic peccatorum 
 sagittae de animae uisceribus euellantur, ut hic uulnera ipsis 
 alte medullis inpressa curentur, ut hic maculae inuisibiles

 

 
 
 
 luantur, ut hic aeterna gaudia fidelium studiorum labore conparentur. 
 illa quidem uita praemium istius erit, sed oportet, 
 ut illius ista sit pretium. 
 
 Praelatis itaque obsequiis quaeso, ut, cum se facultas oportuna 
 praebuerit, gaudere nos de uestra sospitate ac proprietate 
 faciatis. pro filiis et diaconibus meis uberes refero gratias, 
 domnam filiam meam religionis speculum et pietatis exemplum 
 debito cultu ueneratus saluto. dominus deus noster magnificandam 
 mihi bonitatem uestram et praesentibus repleat bonis 
 et dignam reddat aeternis, domine deuinctissime et honore praecipuo 
 specialiter excolende fili.

XI. DOMINO BEATISSIMO ET SUMMO MIHI HONORE ANTE OMNEB SINGULARITER EXCOLENDO FRATRI RURICIO EPISCOPO FAUSTUS. 
 Tanta mihi de animi uestri benignitate fiducia est, ut ex 
 eius fonte purissimo non iam solus haurire contentus sim, sed 
 alios quoque, qui eius usu mecum reficiantur, inuitem, praesertim 
 cum prorogata huius largitas in lucrum transeat largientis 
 eiusque bono ita muneretur accipiens, ut non minoretur 
 inpertiens et in morem fenoris sui crescat expensis, 
 domine beatissime et summo mihi honore ante omnes singulariter 
 excolende. 
 
 His itaque caritatis inexsolubilem pensionem, qua soluentis 
 magis census ditatur, exhibeo et materiam boni operis ingerere 
 pro laborantum commendatione praesumo. quasi insinuationem 
 meam ad fructum uestrum pertinere confido et ideo misericordiam, 
 quam miseris ecclesiastica praebere consueuit humanitas, 
 harum portitori, qui in Lugdunensi pertulit captiuitatem,

 
 
 
 negare non potui. utinam tam prompta esse possit fidelium 
 largitas, quam huius nimis manifesta necessitas est! et quia 
 in se aliquatenus absolutus in uxoris uel filiorum tenetur seruitute 
 captiuus, praelatis officiis quaeso, ut morem benignitatis 
 uestrae etiam in huius consolatione teneatis et apud antepositos, 
 quo poposcerit, litteris prosequaris. 
 
 Conserui mei, praecipue admirator uester frater meus, presbyter 
 Memorius, mecum reuerentissime sospitant. dominus 
 deus noster memorem mei piam beatitudinem uestram ecclesiae 
 suae profectibus felici longaeuitate conseruet, domine beatissime 
 et summo mihi honore ante omnes singulariter excolende 
 frater.

XII. DOMINO BEATISSIMO DEBITA PIETATE SUSPICIENDO ATQVE APOSTOLICA SEDE DIGNISSIMO FRATRI RURICIO EPISCOPO FAUSTUS. 
 Gratias ad uos, dum uobis de patria scribimus, qui nobis 
 patriam in peregrinatione fecistis, qui indefessa liberalitate 
 patriae desideria temperastis uim quandam diuinae iustitiae 
 succedentibus sibi beneficiis inferentes, ut, quod intulerat ad 
 castigationem, conuerteret ad honorem, conferret ad consolationem, 
 mutaret ad requiem, merita nostra praetermitteret, ut 
 uestra cumularet, debita obliuiscens et lucra uestra multiplicans, 
 apud utrasque partes magnitudinem suae bonitatis exercens 
 nos uestro locupletaret obsequio, uos nostro ditaret exilio. 
 unde factum est, ut iam in praesenti benedictionem futurorum 
 inpatiens dispensaret et fidelissimum famulum suum super

 
 
 
 candelabrum domus suae cooperante misericordia, iustitia, sinceritate, 
 continentia, benignitate, id est domesticis suffragatoribus 
 sublimaret. ecce quali pretio Ruricius meus summum sacerdotium 
 conparauit. unde emit, ipsum est, quod emit, et testibus 
 propriis adclamantibus in se honoris causas refugia honoris 
 exhibuit. tantum itaque munus scit in Christi nomine custodire, 
 qui sciuit adquirere. 
 
 Harum autem portitorem sanctum presbyterum Florentium 
 mihi iam diu cognitum et exemplis magistri et morum floribus 
 adornatum, quoniam pro germanae suae absolutione peregrinatur, 
 insinuo, qui mihi oportunum gratus mediator ingessit. omnem 
 domum uestram, seniores cum iunioribus, paterno sospitamus 
 affectu. conserui mei, debitores et admiratores uestri, mecum 
 reuerentissime sospitant. dominus noster magnificandam mihi 
 beatitudinem tuam ecclesiae suae profectibus nostrisque gaudiis 
 perfecta longaeuitate conseruet, domine beatissime, debita pietate 
 suspiciende atque apostolica sede dignissime frater.

FRAGMENTUM EPISTULAE FAUSTI. 
 
 In tractatu, qui additus est epistulae Iohannis II. papae 
 anno 534 ad Caesarium in causa episcopi cuiusdam causa, 
 qui ob admissi criminis notam ab episcopatu deiectus 
 est, datae, haec leguntur (cf. Concilia antiqua Galliae ed. 
 Sirmond I 235): 
 
 \'Et hoc diligenter attendendum est, quodsi, secundum quod 
 supra scriptum est, illi clerici, qui ad uxores proprias redeunt, 
 ad integrum ab officio suspenduntur et, si etiam digami aut 
 internuptarum mariti, qui utique rem licitam faciunt, clerici 
 tamen ordinari non possunt aut, si ordinati fuerint, deiciuntur, 
 de quibus et Faustus episcopus sanctus in epistula sua dicit: 
 Perdit gratiam consecrati, qui adhuc officium uult 
 exercere mariti.\'
 
 Utrum haec uerba ad epistulam, an potius ad sermonem 
 quendam Fausti spectent, mihi quidem incertum est. sermones 
 enim hic illic epistularum nomine significari praeter alia 
 praescriptio sermonis Faustini primi in codice Durlacensi 
 36 seruati documento est (cf. pag. 223 adnot. ad lin. 3) .