Quid adhuc, Donatistae, seducimini ab episcopis uestris, 
 quorum fallaces tenebrae clara luce discussae sunt, quorum 
 error apparuit, quorum pertinacia superata est? quid adhuc 
 uobis iactant uana mendacia? quid adhuc creditis hominibus 
 uictis? cum uobis dicunt iudicem praemio fuisse corruptum, 
 quid nouum faciunt? quid aliud omnes uicti facere consuerunt, 
 qui ueritati consentire nolunt, nisi ut de iudicis iniquitate 
 mentiantur? quaerite ab eis et ad hoc primum uobis respondeant, 
 si possunt, quare ausi sunt uenire Carthaginem et in 
 unum locum nobiscum conlationis gratia conuenire. iam ante 
 aliquot annos conueneramus eos publice, ut nobis conferentibus 
 ueritas appareret et dissensio quae nos diuidit de medio tolleretur, 
 sed ipsam ueritatem refugientes actis responderunt: 
 in dignum estutin unum conueniant filii martyrum 
 et progenies traditorum. quare ergo modo nobiscum 
 conuenire uoluerunt? puto quod non facerent, quod eis uidebatur 
 indignum, nisi nos cognoscerent non esse progeniem 
 traditorum. aut certe ipsi nobis respondeant, quare dixerunt: 
 indignum est ut in unum conueniant filii martyrum 
 et progenies traditorum et in unum nobiscum postea 
 conuenerunt. quae res eos coegit facere quod indignum est? 
 non enim ligati adducti sunt, sed omnino liberi conuenerunt. 
 si dixerint: \'quia iusserat imperator\', ergo tunc faciunt quod 
 indignum est, quando iusserit imperator. quid ergo irascuntur

 

 

 

 
 
 
 nescio quibus traditoribus ad causam nostram non pertinentibus? 
 codices enim dominicos persecutoribus dare utique indignum 
 est; quod cum fecit traditor, non habet crimen, quia 
 iusserat imperator. hoc dicimus non secundum ueritatem, sed 
 secundum ipsorum peruersitatem. ipsi enim dixerunt — publica 
 gesta proclamant —, apud acta dixerunt. non quilibet ignotus, 
 sed Carthaginiensis episcopus eorum Primianus hoc dixit, 
 Primianus hoc scriptum magistratui Carthaginis dedit et a 
 diacono suo dicendum apud acta mandauit: indignum est 
 ut in unum conueniant filii martyrum et progenies 
 tradi torum. ecce conuenimus in unum: quid ad ista respondent? 
 si dicunt (non est indignum\', quare mentiti sunt, quando 
 indignum esse dixerunt? si dicunt (indignum est\', quod indignum 
 est quare fecerunt? uno modo se poterunt adserere quod indignum 
 est non fecisse et in illis Primiani uerbis non fuisse 
 mentitos, si dicant: \'indignum est quidem ut in unum conueniant 
 filii martyrum et progenies traditorum, sed nos ideo 
 uobiscum in unum conuenimus, quia cognouimus uos non esse 
 progeniem traditorum\'. quod si ita est, quare nobis iam conuenientes 
 in unum ipsas calumnias obiecerunt, nisi forte ut 
 etiam nos eos cognosceremus non esse filios martyrum? martyres 
 enim testes dicuntur. testes autem Christi ueri testes 
 sunt. isti autem falsi testes inuenti sunt, qui traditionis crimina 
 et aliena aliis obiecerunt et nec ipsa probare potuerunt.

Quid adhuc adtenditis humana mendacia et diuina 
 testimonia non adtenditis? quid adhuc uictis hominibus creditis 
 et ueritati, quae numquam est uicta, non creditis? ueritas 
 enim dei, sicut in ipsa etiam conlatione probauimus, 
 perhibuit testimonium ecclesiae suae per multa documenta 
 scripturarum sanctarum, per propheticas et euangelicas litteras;

 
 
 
 et locus designatus est, unde Christi ecclesia fuerat inceptura, 
 et fines terrae, quo usque fuerat peruentura. per omnes gentes 
 futuram ecclesiam suam dominus dicit incipientem ab Hierusalem. 
 diuina lectio recitatur, quemadmodum coeperit ab 
 Hierusalem, ubi primum congregatis fidelibus missus est de 
 caelo spiritus sanctus. diuinae lectiones recitantur, quemadmodum 
 se ab Hierusalem per uicina et longinqua diffuderit. 
 expressa sunt nomina locorum, manifestata sunt nomina ciuitatum, 
 in quibus ecclesia Christi apostolico labore fundata 
 est, quae loca et ciuitates etiam epistulas ab apostolis accipere 
 meruerunt; quas epistulas et ipsi in uestris congregationibus 
 legunt et tamen non communicant eorum locorum et ciuitatium 
 ecclesiis, quae ipsas epistulas accipere meruerunt, obicientes 
 eis nescio qua crimina Afrorum, quod eorum contagione perierint, 
 cum ipsi dixerint in hac ipsa conlatione, quam modo 
 Carthagini habuimus, quod nec causae causa nec personae 
 persona praeiudicet.

Tunc autem hoc dixerunt, quando eis diximus: \'concilium, 
 quod contra Caecilianum profertis, sic non obest absenti 
 Caeciliano, quemadmodum concilium, quod in causa 
 Maximiani factum est, ubi damnatus est Primianus, non obest 
 absenti Primiano\'. protulerunt enim, ubi septuaginta et quod 
 excurrit episcopi absentem damnauerant Caecilianum, cum 
 proferantur plus minus centum episcopi partis ipsorum, qui 
 damnauerant absentem Primianum. quia ergo diximus eis sic 
 illud non obesse Caeciliano, quemadmodum hoc non obest 
 Primiano, quoniam contra absentes facta sunt ambo concilia,

 

 

 
 
 
 continuo non inuenientes quod responderent et horribiles angustias 
 passi dixerunt nec causam causae nec personam praeiudicare 
 personae; quod aduersus omnes humanas calumnias 
 in ore habet catholica ecclesia, nunc autem multo fortius 
 multoque liberius, quando id, quod semper ueritas tenuit, etiam 
 inimicorum confessio confirmauit. quis ergo sine graui tristitia 
 perferat, quis gemitum cohibeat, quis non in lacrimas et in 
 uocem doloris erumpat, qui hoc digne considerauerit? ecce ut 
 ab episcopis partis Donati damnatus Primianus non amittat 
 episcopatum aut ut Primianus damnatus non inquietet partem 
 Donati, nec causae causa nec personae persona praeiudicat; 
 ut autem Caecilianus, quem absentem inimici similiter damnauerunt, 
 non deputetur episcopus et contaminet omnes christianas 
 gentes usque ad terminos terrae, et causae causa et personae 
 persona praeiudicat.

Si uoce ipsius unitatis clament ecclesiae Ponti, 
 Bithyniae, Asiae, Cappadociae ceterarumque orientalium regionum, 
 ad quas beatus Petrus apostolus scribit: (o pars Donati, 
 non nouimus quid dicatis. quare nobis non communicatis? si 
 Caecilianus mali aliquid fecit, quod nobis non probatum est 
 nec demonstratum, tamen si mali aliquid fecit, quare nobis 
 praeiudicat? si nos audire non uultis, uos ipsos audite dicentes: 
 nec causae causa nec personae persona praeiudicat. 
 an usque adeo potest uestra peruersitas, ut haec uerba ualeant, 
 ne nobis praeiudicet Primianus, et haec uerba non ualeant. 
 ut nobis praeiudicet Caecilianus?\' clament etiam similiter

 

 
 
 
 septem orientales ecclesiae, ad quas scribit apostolus Iohannes. 
 Ephesi, Zmyrnae, Thyatirae, Sardis, Philadelphiae, Laudociae, 
 Pergami, et dicant: (quid uobis fecimus, fratres, qui potius 
 Donati quam nostrae communionis esse uoluistis? si Caecilianus 
 peccauit, quamuis et ipsius crimen non potuistis ostendere, 
 quia, sicut Primianus uester, sic absens etiam iste damnatus 
 est, uerumtamen qualiscumque ille fuerit, nos nobis 
 quid fecimus? quare christiani cum christianis pacem habere 
 non uultis, quare in nobis communia sacramenta rescinditis? 
 quid nobis fecimus? quare Primiani causa non praeiudicat 
 parti Donati, nisi quia uerum est quod dixistis: nec causae 
 causa nec personae persona praeiudicat? quare ergo 
 causa Caeciliani praeiudicat hereditati Christi, in qua sumus 
 apostolorum labore plantati? ad unam nostrum scribit apostolus 
 Iohannes, quod habeat pauca nomina in Sardis eorum, qui non 
 inquinauerunt uestimenta sua; nec tamen ab eis, qui in ipsa 
 ecclesia inmundi fuerunt, illorum paucorum uestimenta polluta 
 sunt, quoniam uerum est quod dixistis, nec causam causae 
 nec personam praeiudicare personae. quomodo ergo potest 
 causa et persona Caeciliani praeiudicare nobis? aut si non praeiudicat, 
 quare separamini a nobis?\' dicant etiam ecclesiae, ad 
 quas Paulus apostolus scribit, Romanorum, Corinthiorum, 
 Philippensium, Colossensium, Thessalonicensium — nam de 
 Galatia et Epheso supra iam dictum est —, dicant ergo et 
 istae: (litteras ad nos datas, fratres, cotidie legitis, qui uultis 
 adhuc esse de parte Donati. in ipsis epistulis per nomen pacis 
 nos apostolus salutauit dicens: gratia uobis et pax a deo

 

 





 
 
 patre et domino Iesu Christo. quare pacem in nostris 
 epistulis legendo didicistis et eam nobiscum tenere noluistis? 
 tam in longinquis terris trans mare positis Afrum nobis obicitis 
 Caecilianum. certe uerum est quod dixistis: nec causae 
 causa praeiudicat nec persona personae: quae est 
 ista priuata et peculiaris sanctificatio, qua uobis licet, ut 
 Afrae parti Donati causa non praeiudicet Afri Primiani nec 
 personae Primiani Carthaginiensis praeiudicet persona Mustitani 
 Feliciani, et ad nos Africana praeiudicia tam longe mittantur 
 aut nobis praeiudicet causa Caeciliani?\'

Dicat etiam catholica ecclesia in ipsa Africa constituta et 
 per pacem atque unitatem Christi illis omnibus communione 
 copulata, dicat etiam ipsa: nec mihi Caeciliani causa praeiudicat, 
 contra quem absentem septuaginta episcoporum est prolata 
 sententia, quia non praeiudicat ecclesiae, quae toto orbe diffunditur, 
 in cuius communione permaneo, aut certe praeiudicet 
 parti Donati causa Primiani, quem sui collegae similiter absentem 
 numerosiore concilio damnauerunt. si autem ideo non 
 praeiudicat, quia nec causa causae nec persona personae, multo 
 magis seruanda est ista iustitia erga unitatem catholicam 
 Christi, si eam seruari erga se postulat pars Donati\'. hoc 
 ecclesia catholica in Africa constituta proclamat: \'o pars Donati, 
 tu ista uerba dixisti, tu ista uerba tua recognouisti, tu istis 
 uerbis etiam suscripsisti: nec causa causae nec persona 
 personae praeiudicat. ego inter spiritus olim requiescentium 
 recito Caecilianum, tu adhuc uides et tecum habes in 
 corpore Felicianum, a quo Primianus damnatus est. in ipsa 
 Primiani causa Felicianum damnasti et eum postea, sicut 
 erat, episcopum Primiano tibique sociasti. si tantum ualet,

 
 
 
 quod nec causa causae praeiudicat nec persona personae, ut 
 tibi non praeiudicet hodie tecum uiuentis communio Feliciani, 
 mihi quomodo praeiudicat olim defuncti memoria Caeciliani?\'

Quid ad ista respondent, qui uobis adhuc iactant inania 
 et suae saluti, si non se correxerint, nocitura mendacia? quid 
 adhuc dicunt nos iudicem corrupisse, ut pro nobis sententia 
 proferretur? numquid et tanti apud uos meriti episcopum 
 praeclarissimum defensorem corrupimus, ut pro nobis talia 
 loqueretur? hoc enim agebamus omnibus uiribus, hoc instabamus, 
 ut Caeciliani causa atque persona, qualiscumque ille 
 fuerit, ad causam et personam ecclesiae, quam deus suis 
 sanctis testimoniis roborauit, non pertinere ostenderetur. hoc 
 agebamus etiam similitudinibus euangelicis, ut causa et persona 
 zizaniorum non praeiudicaret causae et personae tritici, 
 quamuis in eodem agro eadem pluuia simul crescerent usque 
 ad messem, quando separari oporteret; ut causa et persona 
 paleae non praeiudicaret (causae et) personae frumenti, quamuis 
 in eadem area simul triturarentur, donec nouissima uentilatione 
 separarentur; ut causa et persona haedorum non 
 praeiudicaret causae et personae ouium, quamuis communibus 
 pascuis utraque pecora permixta seruentur, donec a pastore 
 summo in iudicio nouissimo alii ad sinistram, alii ad dexteram 
 segregentur; ut causa et persona piscium malorum non praeiudicaret 
 causae et personae piscium bonorum, quamuis intra 
 eadem retia tenerentur in extremo litore separandi, hoc est 
 in fine maris, quod significat finem saeculi. quibus parabolis 
 et figuris ecclesia praenuntiata est usque ad finem saeculi 
 bonos et malos simul habitura, ita ut mali bonis obesse non

 

 
 
 
 possint, cum uel ignorantur uel pro pace et tranquillitate 
 ecclesiae tolerantur, si eos prodi aut accusari non oportuerit 
 aut aliis bonis non potuerint demonstrari, ita sane, ut nec 
 emendationis uigilantia quiescat corripiendo degradando excommunicando 
 ceterisque cohercitionibus licitis atque concessis, 
 quae salua unitatis pace in ecclesia cotidie fiunt secundum 
 praeceptum apostolicum caritate seruata, qui dixit: si quis 
 autem non obaudit uerbo nostro per epistulam, 
 hunc notate, et nolite commisceri cum eo, ut erubescat; 
 et non ut inimicum existimetis, sed corripite 
 ut fratrem. sic enim et disciplina seruat patientiam 
 et patientia temperat disciplinam et utrumque refertur ad 
 caritatem, ne forte aut indisciplinata patientia foueat iniquitatem 
 aut inpatiens disciplina dissipet unitatem.

Ista cum fiunt a bonis, non inquinantur a malis, 
 quia nec eorum peccatis consentiendo communicant et ab eis 
 etsi non corporaliter segregatione, tamen spiritali uitae dissimilitudine 
 et morum diuersitate discedunt, eo modo oboedientes 
 praecepto dominico quo ait: discedite inde, et inmundum 
 ne tetigeritis. nam qui hoc non spiritaliter 
 obseruandum putant, adrogantia uanitatis in illud incidunt, quod 
 per eundem prophetam dominus detestatur dicens: qui dicunt 
 (noli me tangere, quoniam mundus sum\', hic fumus 
 indignationis meae. hoc episcopi uestri faciendum putauerunt, 
 quando utrisque nostrum a iudice oblato consessu 
 nobiscum sedere noluerunt, dicentes scriptum sibi esse ne cum 
 talibus sedeant, illud utique non spiritaliter, sed carnaliter 
 intellegentes, quod in psalmo positum est: et cum impiis

 

 
 
 
 non sedebo, et tamen fecerunt, quod in eodem ipso loco 
 psalmi pariter prohibetur. nam ibi dicit propheta: et cum 
 iniqua gerentibus non introibo. si ergo, quia nos iniquos 
 uel nouerant uel putabant, ideo nobiscum sedere noluerunt, 
 quare, quod similiter prohibetur, nobiscum introierunt 
 ex parte sancti et ex parte polluti, nisi quia scripturas sanctas 
 non intellegendo et carnaliter sapiendo etiam ipsam unitatem 
 dissipauerunt?

Non itaque polluunt mali bonos in eodem agro, in eadem 
 area, in eisdem pascuis, in eisdem retibus constituti, quia 
 non eis communicant boni, sed altari et sacramentis dei. communicant 
 autem malis qui consentiunt factis malorum; scriptum 
 est enim: non solum qui faciunt ea, uerum etiam 
 qui consentiunt facientibus. 
 
 Cum uero mali pacis conseruandae necessitate tolerantur, 
 non iniquitatis communicandae societate appetuntur, ut cum 
 zizaniis triticum suauem pluuiam pariter bibat, seruet tamen 
 ubertatem suam nec conuertatur in zizaniorum sterilitatem, 
 sed utrumque simul usque ad messem crescat, ne forte, cum 
 colliguntur zizania, eradicetur simul et triticum, nullam cum 
 bonis habent mali participationem salutis uel perditionis — 
 quae enim participatio iustitiae cum iniquitate?-, 
 nullam cum bonis habent mali societatem regni aut ignis 
 aeterni — quae enim societas luci ad tenebras? —, non 
 habent mali cum bonis consonantiam uitae ac uoluntatis — 
 quae enim consonantia Christi adBeliar?—,nonhabent 
 boni cum malis partem nec in poena criminis nec in praemio 
 pietatis-quae enim pars fideli cum infideli? — et cum 
 intra eadem retia, donec ad litus perueniant, pariter diuina

 

 
 
 
 sacramenta percipiunt, illi sociantur, illi dissociantur, isti 
 consonant, illi dissonant, isti habent partem cum misericordia, 
 illi cum iudicio, quoniam misericordiam (et iudicium) cantat 
 ecclesia domino et qui manducat indigne iudicium non alteri, 
 sed sibi manducat. de ipso quippe pane et de ipsa dominica 
 manu et ludas partem et Petrus accepit; et tamen quae 
 societas, quae consonantia, quae pars Petro cum Iuda, quoniam 
 nec causa causae praeiudicat nec persona personae?

Siue ergo exeant, de quibus scriptum est: ex nobis 
 exierunt, sed non erant ex nobis, siue intus esse uideantur, 
 de quibus beatus Cyprianus apertissime loquitur dicens: 
 nam etsi uidentur in ecclesia esse zizania, non 
 tamen inpediri debet aut fides aut caritas nostra. 
 ut quoniam zizania esse in ecclesia cernimus ipsi 
 de ecclesia recedamus — quibus uerbis episcopi uestri 
 nihil omnino ausi sunt respondere, quamuis diu frustra contenderint, 
 quod non in ecclesia praedicta sint figurata zizania, 
 quia dixit dominus: ager est hic mundus nec dixit (ager 
 est ecclesia\'. nos autem mundum pro ecclesiae significatione 
 positum dicebamus, sicut etiam Cyprianus intellexit, quia per 
 totum mundum futura praefigurabatur ecclesia. unde illi dicebant 
 mundum semper in malam significationem positum, et 
 testimonia de scripturis dabant, quia scriptum est: si quis 
 dilexerit mundum, non est caritas patris in illo et 
 cetera talia; nos uero non solum in malam, sed etiam in bonam 
 significationem mundum in scripturis positum respondebamus 
 et commemorabamus inter alia etiam illud quod scriptum est: 
 deus erat in Christo mundum reconcilians sibi, 
 qui utique non sibi reconciliat nisi ecclesiam —, siue ergo

 

 
 
 
 exeant mali siue intus uel ignorentur uel uideantur, hoc agit 
 misericordia et iustitia dei, ut sibi ad mala non consentientibus 
 bonis mali non obsint, sed utrique propriam sarcinam 
 portent, et nec filius accipiat peccata patris, nisi eum fuerit 
 in malis imitatus, sed anima quae peccauerit ipsa moriatur. 
 
 
 Cum ergo quisque malis consentit ad malum. iam 
 unam causam cum eis habet et totius societatis malorum 
 fit una persona, ac per hoc, cum simul pereunt simulque 
 damnantur, causa sua et persona sua cuique praeiudicat, non 
 aliena; cum uero boni et mali idem uerbum dei simul audiunt 
 et simul dei sacramenta percipiunt et tamen dissimiles habent 
 actuum suorum causas et dissimiles gerunt uoluntatis diuersitate 
 personas, eundem cibum sanctum aliis manducantibus 
 digne aliis indigne, nec causa causae praeiudicat nec persona 
 personae.

Ac per hoc, quaecumque testimonia diuinarum scripturarum 
 episcopi uestri commemorare potuerunt, quibus ab 
 omni malorum hominum permixtione pura praenuntiabatur 
 ecclesia, non qualis nunc est illis testimoniis praenuntiabatur, 
 sed qualis post istam mortalitatem in uita aeterna futura est; 
 et quaecumque testimonia scripturarum posuerunt de filiis, 
 quos merito parentum, (non) imitando malitiam, unam cum 
 eis causam habere uoluerunt, [quod] non intellegentes diuina 
 testimonia secum pugnare cogebant nec utrasque uoces dei 
 pro diuersitate temporum, causarum personarumque distinguentes 
 in concordiam redigebant, sed sicut contra nos ipsi, ita 
 etiam uolebant inter se ipsa diuina documenta pugnare. nec

 

 
 
 
 mirum si pacem scripturae dei non intellegebant, qui pacem 
 cum eius ecclesia non habebant.

Nos autem utraque accipientes testimonia demonstrabamus 
 utrorumque concordiam. nam et illud accipiebamus, 
 quod in suis litteris commemorauerunt, ecclesiae dictum esse: 
 nec adiciet ultra per te transire incircumcisus et 
 inmundus et illud, quod scriptum est: sinite utraque 
 crescere usque ad messem, sed hoc esse in agro, illud 
 futurum in horreo. denique et ipsi, qui diu contenderunt 
 dicentes zizania, quae cum tritico simul crescere usque ad 
 messem permissa sunt, non in ecclesia, sed in mundo esse 
 contra intellectum martyris Cypriani, qui dixit: etsi uidentur 
 in ecclesia esse zizania: non tamen inpediri 
 debet aut fides aut caritas nostra, ut quoniam 
 zizania esse in ecclesia cernimus ipsi de ecclesia 
 recedamus, et nolentes consentire mundi nomine ecclesiam 
 posse significari contra uerba apostoli, qui dixit: deus erat 
 in Christo mundum reconcilians sibi et contra ipsius 
 uerba domini, qui dixit: non uenit filius hominis ut 
 iudicet mundum, sed ut saluetur mundus per ipsum 
 — neque enim reconciliari deo et saluari per ipsum mundus 
 potest. nisi mundi nomine intellegatur ecclesia, quae sola per 
 eum deo reconciliata saluatiir —, tamen in illa similitudine, 
 quam ex euangelio commemorauimus, quod et boni et mali 
 pisces, quousque in litore, hoc est in fine saeculi, separentur, 
 intra eadem permixti retia continentur, uicti euidentia ueritatis 
 malos in ecclesia usque in finem saeculi permixtos esse. 
 confessi sunt, sed eos occultos esse dixerunt, quoniam sic a 
 sacerdotibus ignorantur, quemadmodum pisces intra retia, cum

 

 
 
 
 adhuc in mari sunt, a piscatoribus [intra retia] non uidentur. 
 quomodo ergo testimonium propheticum, quod in sua responsione 
 posuerunt, quo ecclesiae dictum est: non adiciet ultra 
 per te transire incircumcisus et inmundus, ad hoc 
 tempus pertinere intellegitur, quando ecclesia retibus comparata 
 est, quibus in mari adhuc positis pisces malos bonis 
 permixtos uel occultos esse confessi sunt? unde manifestum 
 est non nisi in futuro saeculo post iudicium nullum incircumcisum 
 et inmundum per ecclesiam transiturum. o uiolentia 
 ueritatis. quae suos non in carne, sed in corde torquet inimicos, 
 ut eam confiteantur inuiti!

Ecce manifestatum est quod dicebatur a nobis, 
 distinguenda esse tempora ecclesiae: non eam nunc esse talem, 
 qualis post resurrectionem futura est; nunc malos habere permixtos, 
 tunc omnino non habituram; ad illam eius puritatem. 
 non ad huius temporis permixtionem illa diuina testimonia 
 pertinere, quibus eam deus praedixit ab omni malorum permixtione 
 penitus alienam. ecce etiam ipsi ueritate euangelica 
 non aliud coacti sunt confiteri, qui malos occultos nunc ei 
 permixtos esse dixerunt. ecce nunc transit per illam licet occultus 
 inmundus. non est ergo tempus, quod praedictum est 
 dicente propheta: non adiciet ultra per te transire incircumcisus 
 et inmundus.nunc ergo transeunt uel occulti. 
 nam et hoc ipsum, quod ait (non adiciet ultra\', ostendit eos 
 prius solere transire, sed ultra non transituros. et a nobis 
 inuidiose requirebant, quomodo potuerit in ecclesia Christi 
 diabolus seminare zizania, cum ipsi faterentur in ecclesia malos 
 saltem occultos esse permixtos nec uellent adtendere a diabolo 
 utique seminatos.

Hoc ipsum etiam, quod sibi acutum inuenisse uidebantur, 
 contra se potius proferebant. si enim dominus propterea 
 retibus bonos et malos pisces pariter congregantibus ecclesiam 
 conparauit, quia malos in ecclesia non manifestos, sed 
 latentes intellegi uoluit, quos ita nesciunt sacerdotes, quemadmodum 
 sub fluctibus quid ceperint retia nesciunt piscatores, 
 propterea ergo et areae conparata est, ut etiam manifesti mali 
 bonis in ea permixti praenuntiarentur futuri. neque enim palea, 
 quae in area est permixta frumentis, etiam ipsa sub fluctibus 
 latet, quae sic omnium oculis est conspicua, ut potius occulta 
 sint in ea frumenta, cum sit ipsa manifesta. de hac autem 
 areae similitudine, quia et ipsam inter ceteras ex euangelio 
 posueramus, nihil in litteris suis contra nos scribere potuerunt 
 nisi Hieremian prophetam dixisse: quid paleis ad triticum? 
 quod ideo dixit, quia similia non sunt, non quia permixta 
 esse non possunt, quia in horreo non simul erunt, non 
 quia in area pariter non triturantur. quamquam Hieremias, 
 cum hoc diceret, non agebat de populo dei, sed de somniis 
 hominum et uisionibus prophetarum, quia haec duo nulla 
 similitudine conparanda sunt, sicut plenitudini tritici inanitas 
 paleae non potest conparari.-

Temptauerunt sane episcopi uestri negare scriptum in 
 euangelio, quod areae sit ecclesia conparata, sed mox euangelicorum 
 uerborum commemoratione conuicti ad id se conuerterunt, 
 ut etiam ibi dicerent occultos malos significatos, non 
 manifestos, de quibus scriptum est: ueniet ferens uentilabrum 
 in manu sua et mundabit aream suam,

 

 
 
 
 frumenta recondet in horreo, paleas autem conburet 
 igni inextinguibili. uos itaque iudicate, aperite oculos, 
 aures intendite ueritati. si propterea, sicut ipsi dixerunt, dominus 
 ecclesiam retibus conparauit, quia non manifestos, sed 
 latentes in ea malos intellegi uoluit, quos ita non uident 
 sacerdotes, quemadmodum pisces intra retia sub fluctibus non 
 uident piscatores, numquid et area sub aqua uel sub terra 
 trituratur aut certe nocturnis horis, non in sole conteritur aut 
 in ea rusticus caecus operatur? quanto ergo melius se ipsos 
 corrigunt quam euangelia sancta peruertunt et ad uanum suae 
 mentis errorem eloquia dominica detorquere conantur! aut 
 enim et illa piscium similitudo non propter occultos, sed 
 tantum propter mixtos in ecclesia malos a domino posita est 
 aut certe singulis rebus propriae similitudines datae sunt, de 
 piscibus propter occultos, de area propter manifestos malos, 
 quod, sicut illi ante litus, sic isti ante uentilabrum bonis in 
 ecclesia misceantur. ipsi enim nos admonent, ut in area paleam 
 manifestos in ecclesia malos intellegamus, qui pisces reprobos 
 intra natantia retia propterea malos occultos intellegi uolunt, 
 quia, sicut illos nesciunt piscatores, sic istos nesciunt sacerdotes. 
 cur enim non dicamus: \'sic ergo et palea manifesti 
 sunt mali, quia in aperto eam uident trituratores\'? sed sicut 
 illi non possunt ante litoris exitum separari, sic nec illa potest 
 ante finem debitum uentilari. custodit autem deus innocentiam 
 sanctorum et fidelium suorum sicut piscium bonorum, sicut 
 pinguium frumentorum, ut intra ista retia non eis noceant 
 permixta genera reprobanda et in ista area non eis noceat 
 permixta palea uentilanda, quia, sicut ipsi dixerunt relegerunt 
 suscripserunt, nec causae causa nec personae poterit praeiudicare 
 persona.

Haec uerba se negarent forte dixisse, nisi sua possent 
 suscriptione conuinci. ecce quam diligenter actum est 
 pro salute uestra, ut uerbis nostris suscriberemus, quod fieri 
 omnino nolebant et ut facerent tandem aliquando pudore conpulsi 
 sunt. nam exstant uerba eorum, ubi hoc facere recusarunt, 
 et rursus alia uerba, ubi hoc facere consenserunt quod primo 
 negauerant; omnia scripta sunt, omnibus suscriptum est. ideo 
 enim uidebantur nolle suscribere, ut negare se possent dixisse 
 quod dixerant et de gestis corruptis iudici calumniari. quod 
 modo quia non possunt, dicunt ipsum esse corruptum, qui ut 
 contra illos iudicaret non nisi ipsi fecerunt, qui contra se ipsos 
 pro nobis tanta dixerunt, quae ut negare non possent, etiamsi 
 coacti et inuiti, suis tamen prosecutionibus suscripserunt. ideo 
 ergo nolebant suscribere. ut liceret eis per calumniam corruptorum 
 gestorum negare quod dixerant, et ideo postea instante 
 iudice consenserunt, quia sentiebant omnibus apparere nihil 
 se aliud indicare nolendo suscribere, nisi se uerba sua ne sibi 
 legerentur timere. maluerunt enim prosecutiones suas quibuscumque 
 nebulis postea defendere quam eas tam cito damnare.

Sed uidete, rogamus uos, quemadmodum ipsa sua 
 defensione se peius implicent et agant causam nostram et 
 omnino perimant suam. nam post conlationem, posteaquam 
 uicti appellare uoluerunt, obiecta sunt eis haec uerba, et ea 
 conantur peiore sua implicatione defendere, quando ab eis 
 quid egerint quaeritis. ita enim uos putant cor non habere, 
 ut non intellegatis eos omni modo esse superatos, quando 
 uobis ea dicunt quae omnino non dicerent, si aliquid utile 
 quod dicerent inuenirent. quis enim ferat uictos homines conqueri, 
 quod nocte contra eos est prolata sententia? quasi non

 

 
 
 
 saepe iudices audiendi necessitas tenet, ut usque ad multam 
 partem noctis sedere cogantur, aut ideo non est uerum quod 
 dicitur, quia per noctem dicitur. nec audiunt scripturam clamantem: 
 per diem mandauit dominus misericordiam 
 suam et nocte declarauit, et iterum: ad annuntiandam 
 mane misericordiam tuam et ueritatem tuam 
 per noctem. aut quod dixerunt nocte uenisse ad dominum 
 tenendum persecutores, non adtendentes quoniam ipsis nocturnis 
 horis etiam dominus ueritatem suis discipulis praedicauit,. 
 nec aduertere uoluerunt quod scriptum est, apostolum Paulum 
 usque ad medium noctis produxisse sermonem. si haberent 
 uerum quod dicerent, nox eos impedire non posset. sed sane 
 tenebrosissimam noctem in suis mentibus patiebantur, quando contra 
 se ipsos tanta proferebant nec ad ueritatis lucem peruersum 
 animum corrigebant. et adhuc utique dies erat, quando 
 nobis forensi more de tempore praescribebant, dicentes causam 
 lapsam esse et agi iam omnino non posse, nec intellegentes 
 nihil se hominibus ostendisse nisi quantum timuerint ne ageretur, 
 ubi eorum peruersitas et catholica ueritas monstraretur.

Adhuc dies erat, quando uolentes destruere iudicium 
 Romani episcopi Miltiadis, quo purgatus et absolutus 
 est Caecilianus, etiam ipsum Miltiadem traditorem fuisse dixerunt. 
 cuius criminationis cum ab eis esset exacta probatio, 
 gesta prolixissima recitarunt, ubi Miltiadis nomen, quod aliquid 
 tradiderit, non fuit. et recitauerunt etiam alia gesta, ubi 
 legebatur Miltiadem misisse diaconos cum litteris Maxenti

 

 

 

 
 
 
 imperatoris et praefecti praetorio ad praefectum urbi, ut reciperent 
 loca, quae fuerant a christianis tempore persecutionis 
 ablata. ubi cum Miltiadis crimen nullum penitus adpareret, 
 dixerunt superioribus traditionis gestis traditorem Stratonem 
 fuisse recitatum, quod uocabatur unus etiam ex diaconis, 
 quos ad recipienda loca miserat Miltiades, eundem ipsum esse 
 contendentes et non ostendentes. neque enim Stratonem qui 
 tradiderat saltem diaconum fuisse monstrabant. quod etiamsi 
 esset, respondimus eis ante paruum tempus in eodem clero 
 ecclesiae Romanae duos Petros diaconos fuisse. ita mente caeci 
 tenebrosas calumnias innectebant, addentes etiam manifestissimam 
 falsitatem, quod non solum nomen, sed etiam loca et 
 regiones et personae conuenirent, quibus non alius, sed ipse 
 esse Straton ostenderetur, cum in illis gestis omnino nihil 
 conueniens praeter similitudinem nominis legeretur, qua plena 
 est consuetudo generis humani, ut non solum duo, sed etiam 
 plures homines uno nomine uocitentur. nam ipsi quoque Donatum 
 suum Carthaginiensem, ne in iudicio Miltiadis ipse putaretur 
 esse damnatus, quoniam illum pro magno habent, a 
 Donato Casensi distinguendum esse clamauerunt, quia (non) 
 Donatus Carthaginiensis contra Caecilianum missus fuerat ad 
 Miltiadis episcopale iudicium, tam crassam noctem in corde 
 gestantes, ut Donatum infamari nollent similitudine nominis 
 sui et Miltiadem maculari uellent similitudine nominis alieni. 
 nunc autem Stratoni etiam Cassiani nomen addere dicuntur,

 

 
 
 
 quod in conlatione tacuerunt, quasi Straton solus cognominalem 
 habere potuisset et Cassianus non potuit. nec adtendere 
 potuerunt interna sua nocte impediti non solum duos Iohannes, 
 unum baptistam, alterum euangelistam, sed etiam duos Simones, 
 unum Petrum, alterum magum, in ipso denique tam paruo 
 numero apostolorum non solum duos Iacobos, unum Alphaei, 
 alterum Zebedaei, sed etiam duos ludas, unum sanctum, alterum 
 diabolum; cui tamen Iudae apostolo sancto quisquis 
 similiter mente caecus de crimine Iudae traditoris calumniaretur, 
 non nisi istos imitaretur. non enim mirum est, si tales 
 istos calumniatores post tam longum tempus patitur existimatio 
 Miltiadis de duobus Cassianis uel de duobus Stratonibus, 
 quales euangelica ueritas patitur de duobus Herodibus. nam 
 quia non est expressum, quis Herodes pro Christo occisis 
 infantibus continuo mortuus fuerit et quis Herodes cum Pilato 
 dominum persecutus sit, putantes unum fuisse obiciunt euangelio 
 crimen falsitatis, sicut isti putantes unum fuisse Stratonem 
 uel Cassianum obiciunt Miltiadi maculam traditionis. 
 et tamen illi tolerabilius errant, quia non solum nomen, uerum 
 etiam dignitas consonat — uterque enim legitur rex Herodes —, 
 isti autem dignitatem consonare mentiti sunt, quia utrosque 
 fuisse diaconos nullo modo legere potuerunt.

Adhuc dies erat, quando Cirtense concilium — 
 si tamen concilium dicendum est, in quo uix undecim uel 
 duodecim episcopi fuerunt —, unde recitauimus traditores 
 fuisse quosdam, qui cum Secundo Tigisitano contra Caecilianum 
 sententias protulerunt, falsum uolentes ostendere dixerunt 
 persecutionis tempore non potuisse in aliquam domum illos 
 undecim uel duodecim episcopos congregari, et ut probarent 
 tempus fuisse persecutionis, protulerunt martyrum gesta, ut

 

 

 
 
 
 diebus et consulibus consideratis quod tempus fuerit appareret. 
 quae martyrum gesta contra se ipsos protulisse conuicti sunt; 
 in eis quippe gestis manifestatum est illo tempore persecutionis 
 christianas plebes solitas congregari. unde constitit non 
 esse incredibile, quod etiam illi episcopi in priuatam domum 
 similiter conuenisse legebantur, ut plebi, quae poterat, sicut 
 gestis martyrum continebatur, etiam persecutionis tempore 
 congregari, occulte ordinaretur episcopus, qui posset sibi 
 etiam ipse occulte clericos ordinare in tanta necessitate, ubi 
 anterior episcopus cum clero lapsus per epistulam ipsius 
 Secundi, quae ab illis allegata est, monstrabatur. ex his martyrum 
 gestis, quae ipsi proferebant, admoniti sumus et in alia 
 gesta martyrum intendere, et inuenimus et diximus feruente 
 tempore persecutionis et priuatam domum, quod illi fieri potuisse 
 negauerant, congregationi christianorum fuisse concessam 
 et in carcere fuisse martyres baptizatos, ut uiderent, quam 
 non esset incredibile tempore persecutionis in priuatam domum 
 paucos episcopos congregari, quando et in ipso carcere celebrarentur 
 sacramenta Christi, in quo inclusi homines tenebantur 
 pro fide Christi. quantum uos ergo adiuuerint gesta martyrum 
 proferendo, quis non uideat, qui non similem noctem habet 
 in corde, qualem illi habebant qui haec non uidebant?

Qui etiam hinc gestis ipsis Cirtensibus calumniabantur, 
 quia ibi dies et consules legebantur, et exigebant a 
 nobis, ut aliqua ecclesiastica concilia proferremus, ubi dies 
 recitarentur et consules. ipsi enim Carthaginiense concilium 
 factum sine die et consule proferebant. dicebant enim etiam 
 concilium Cypriani consules non habere, ubi tamen legitur 
 dies, in illo autem ipsorum Carthaginiensi nec dies. nos autem

 

 
 
 
 quod in manibus erat Romanum concilium Miltiadis, sicut 
 illud Cirtense, et diem habere demonstrabamus et consules. 
 neque enim tunc ad horam antiqua archiua ecclesiastica discutienda 
 nobis fuerunt, unde ista consuetudo etiam ueterum 
 fuisse doceretur. nec tamen inanes eis etiam nos calumnias 
 mouere uoluimus, quare in Cypriani concilio dies inueniretur, 
 in ipsorum autem non inueniretur, quia illi uanas moras uolebant 
 innectere, quas nos conabamur (auertere). nam etiam hoc 
 exigebant, ut de scripturis sanctis ostenderemus alicubi dies 
 et consules esse conscriptos; quasi episcoporum concilia scripturis 
 canonicis aliquando fuerint conparata aut possint etiam 
 ipsi de scripturis sanctis proferre concilium, ubi apostoli iudices 
 sederint et accusatum aliquem uel damnauerint uel absoluerint. 
 et tamen respondimus eis etiam prophetas libros suos 
 praenotatis et definitis commendasse temporibus, quo anno 
 cuius regis, quoto mense anni, quoto die mensis factum super 
 eos fuerit uerbum domini, ut ostenderemus, quam inaniter et 
 calumniose de diebus et consulibus episcopalium conciliorum 
 quaestiones uanissimas excitarent. fieri enim potest, ut in codicibus 
 sit ista uarietas, dum alii etiam dies et consules diligentia 
 maiore describunt, alii tamquam superfluum praetermittunt: 
 sicut etiam codex, de quo primum legimus iudicium Constantini, 
 quo inter partes Caecilianum innocentem, illos autem calumniosissimos 
 pronuntiauit, diem et consulem non habebat, alius 
 autem, quem contra eorum calumnias postea protulimus, habebat. 
 qui etiam illic inuidiosissime proclamauerant, quod imperatoris

 

 
 
 
 litteras sine die et consule recitauimus, et tamen etiam ipsi 
 alias eiusdem imperatoris litteras in causa Felicis ordinatoris 
 Caeciliani, quas mirabili caecitate contra se ipsos protulerunt, 
 sine die et consule recitarunt. nec eis inde aliquid obiecimus, 
 ne similiter ut ipsi tempora necessaria superfluis uerbis occuparemus; 
 haec autem modo dicimus, ut uos saltem oculos 
 aperiatis et tenebrosa nocte careatis, quam uestri episcopi 
 corde gestabant, qui nocturnam sententiam cognitioni iudicis 
 obiecerunt et ipsi per diem interioribus tenebris inuoluti mirabili 
 caecitate contra se ipsos tanta dixerunt.

Leguntur actis apud Carthaginis magistratum ex- „ 
 pressa uerba Primiani, ubi dicit, quod parentes eorum nostri 
 maiores uariis exiliis uexauerunt, et in conlatione probare 
 conantur accusantibus maioribus suis ab imperatore Caecilianum 
 exilio esse damnatum. dicunt in litteris suis communionem 
 suam ecclesiam ueritatis, quae persecutionem patitur. 
 non quae facit, et conantur ostendere Caecilianum damnatum 
 iudicio imperatoris persequentibus maioribus suis, et hoc dicunt 
 factum non per Donatum Casensem, sed per eum, quem prae 
 ceteris praedicant, Donatum Carthaginiensem. hoc enim scriptis 
 suis [per suos] modo iactare dicuntur, ubi uicti iudicem accusant, 
 quia noctem cordis ipsorum nocturna ueritas confutauit. 
 Donatum illum, illum, inquam, Donatum, quem dixerunt ecclesiae 
 Carthaginis ornamentum et martyralis gloriae uirum, sic 
 commendare uoluerunt, ut dicerent, quod apud imperatoris 
 Constantini cognitionem ipse reum et asseruerit et conuicerit 
 Caecilianum. ille ergo uir gloriae martyralis apud imperatoris 
 cognitionem reum constituit et asseruit Caecilianum illamque 
 cognitionem Caeciliani damnatio consecuta est, illo uiro gloriae 
 martyralis accusante et instante Caecilianus ab imperatore

 

 
 
 
 damnatus est. quod quidem nos falsum esse conuicimus. qui 
 eiusdem imperatoris litteras, quibus se inter partes audisse et 
 iudicasse testatur, ubi Caeciliano absoluto atque purgato illorum 
 calumnias detestatus est, prolatas de archiuo publico recitauimus. 
 contra quas omnino quid responderent nihil inuenire 
 potuerunt et ad eas confirmandas contra se ipsos alia protulerunt. 
 proinde a maioribus eorum apud imperatorem accusatum 
 constitit Caecilianum, damnatum autem non constitit, 
 immo etiam constitit absolutum. sed tamen uel uos uidete, 
 quantum adiuuerint causam nostram episcopi uestri, qui de 
 illa uoluerunt etiam falsitate gloriari. si enim Donatus ille uir 
 gloriae martyralis apud imperatoris cognitionem reum asseruit 
 Caecilianum et illo uiro gloriae martyralis accusante et instante 
 Caecilianus ab imperatore damnatus est, respondeant uobis, quando 
 haec agebantur, quis erat martyr, utrum Donatus, qui hominem 
 apud imperatorem persequebatur, an Caecilianus, qui illo persequente 
 ab imperatore damnabatur? ubi est nunc illa definitiua 
 regula ipsorum communionem Donati esse ecclesiam ueritatis 
 quae persecutionem patitur, non quae facit? ecce patitur Caecilianus, 
 Donatus facit: quis eorum est uir gloriae martyralis?

Adtendite, aduertite, nolite in errorem perniciosum 
 adhuc usque seduci. ueritatem, quae uobis occultabatur, deus 
 aperire dignatus est, falsitatem. quae uobis offundebatur, deus 
 confutare dignatus est; tanto eius beneficio quare adhuc estis 
 ingrati? hoc est nempe, quod uobis saepe dicebant, unde cordis 
 uestri oculos astuta fallacia caligabant, et adhuc etiam conuicti 
 inde se iactant, inde nos lacerant, quia nos facimus persecutionem, 
 ipsi patiuntur. hoc eis remansit omni ex parte 
 superatis, unde adhuc nebulas faciant imperitis, hinc se quasi

 

 
 
 
 ostendentes esse ecclesiam ueritatis, quia persecutionem patitur, 
 non facit. non uos ergo adhuc fallant; hoc eis facimus., 
 quod maiores suos et ipsum quem praedicant uelut martyralis 
 gloriae uirum Caeciliano fecisse gloriantur. hoc egit ille apud 
 imperatorem, conuictus Caecilianus ut illius iudicio damnaretur: 
 hoc et nos egimus, ut isti conuicti similia paterentur. si male 
 fecit, quare hoc illi Donatus faciebat? si autem recte fecit, 
 quare hoc catholica parti Donati non faciat? immo recte fieri 
 nec illi dubitant. qui hoc maiores suos, quos multum laudant, 
 fecisse gloriantur, nec nos dubitamus, qui hoc eis esse faciendum 
 negare non possumus, ut sine effusione sanguinis, qui 
 uerbis non emendantur, aliqua mitissima poena legum corripiantur 
 inquieti; et si forte imperator permotus mentis sacrilegae 
 pertinaciam grauiore supplicio statuit esse plectendam, 
 mitius agant iudices, quibus semper licuit lenire atque emollire 
 sententiam. interim ergo, quamuis non possit ostendi 
 Caecilianum ab imperatore Constantino esse damnatum, a uobis 
 tamen error ille sublatus est, quo putabatis eam esse ueram 
 ecclesiam quae persecutionem patitur, non quae facit; fecit 
 enim Donatus, passus est Caecilianus. et si persecutionem 
 patitur pars Donati, patitur cum illa etiam pars Maximiani. 
 quam et ipsi Christi ecclesiam non esse confirmant. ac per 
 hoc et facere persecutionem non est iniquitatis indicium, quia 
 et boni faciunt malis et mali bonis, et pati persecutionem 
 non est iustitiae documentum, quia eam non soli boni pro 
 pietate, sed (et) mali pro iniquitate patiuntur.

Restat ergo uobis errore depulso ecclesiam Christi

 

 
 
 
 uidere ac tenere catholicam, non ut inde eam eligatis. quia 
 persecutionem patitur. cum enim dixisset dominus: beati 
 qui persecutionem patiuntur, ne inde se iactent haeretici, 
 addidit: propter iustitiam. nam quanta mala nostris fecerint 
 furiosissimi clerici et circumcelliones partis Donati, nostis et 
 uos. incensae sunt ecclesiae, missi in flammas codices sancti, 
 incensae etiam priuatae domus, rapti homines de sedibus suis, 
 et omnibus quae inerant ablatis aut perditis ipsi caesi laniati 
 excaecati. nec ab homicidio potuit - temperari, quamuis sit 
 mitius huic luci morientem quam istam lucem auferre uiuenti. 
 uentum est ad homines. non ut retenti aliquo ducerentur, sed 
 tantum ut ista paterentur. nec tamen nostros ideo iustificamus. 
 quia ista perpessi sunt, sed quia pro christiana ueritate, pro 
 Christi pace, pro ecclesiae unitate perpessi sunt. illi autem 
 sub tam multis. sub tam seueris legibus et sub tanta ecclesiae 
 catholicae quam dominus ei tribuit potestate quid tale 
 patiuntur? si quando enim morte multantur, aut ipsi se occidunt 
 aut eorum cruentae uiolentiae dum resistitur occiduntur, 
 non pro communione partis Donati nec pro errore sacrilegi 
 schismatis, sed pro apertissimis facinoribus et sceleribus suis, 
 quae more latronum inmani furore et crudelitate committunt. 
 pro parte autem Donati uix aliquid tale patiuntur, quale Caecilianum 
 Donato instante passum esse dixerunt.

Aut ergo persecutio non omnis iniusta est aut non est 
 persecutio dicenda cum iusta est. quapropter aut persecutionem 
 pars Donati patitur iustam aut persecutionem non patitur, 
 quia patitur iuste. non autem iuste passus est Caecilianus, 
 quia innocens probatus et absolutus est. quod quidem

 

 
 
 
 illi negauerunt et potius ab imperatore damnatum esse dixerunt, 
 et ideo maiores suos maximeque Donatum a se tanta 
 praedicatione laudatum Caeciliano persecutionem fecisse confessi 
 sunt. illum autem conuictum atque damnatum probare 
 minime potuerunt, immo etiam, quod nos dicebamus, eum 
 esse absolutum atque purgatum ipsi quoque multa contra se 
 ipsos legendo firmarunt. et tamen liberum arbitrium sibi ab 
 imperatore concessum esse iactant. uicti atque confusi id sibi 
 etiam nunc flagitabant debere concedi, quod maiores eorum 
 Caeciliano non concedebant, quem sic apud imperatorem accusarunt, 
 quem illis accusantibus ab imperatore damnatum isti 
 etiam mentiri uoluerunt. si uoluntas libera unicuique tribuenda 
 est, Caeciliano prius tribueretur; si haec non homini iudici 
 permittenda, sed deo potius dimittenda sunt, Caecilianus apud 
 imperatorem prius non accusaretur.

Expergiscimini aliquando; non uos tartareus 
 obliget somnus, non in profundum sacrilegi erroris adhuc 
 impia consuetudo demergat; iam consonate paci, cohaerete 
 unitati, adquiescite caritati, cedite ueritati; ecclesiam catholicam 
 incipientem ab Hierusalem cognoscite usque quaque 
 diffundi, cui non communicat pars Donati, cui causa non praeiudicat 
 Caeciliani. totiens enim purgatus, totiens absolutus 
 etiamsi non esset innocens, nec causa causae praeiudicat nec 
 persona personae. haec uerba per orbem terrae uniuersa personat 
 ecclesia, clamat etiam membrum eius in Africa:

 

 
 
 
 \'testimonium dei noui, negotium Caeciliani non noui; credo innocentem 
 a uestris maioribus insectatum quem lego totiens 
 abs ό lutum, sed qualiscumque sit causa eius, causae meae 
 nihil praeiudicat, qualiscumque sit persona eius, personae meae 
 nihil praeiudicat. uos hoc dixistis, uos ad hoc suscripsistis: 
 nec causa causae nec persona personae. ecce dominus 
 dicit: per omnes gentes, incipientibus Hierusalem; 
 diuinam ueritatem in una ecclesia teneamus et humanas lites 
 aliquando finiamus\'.

Numquid enim uerba ista, ubi dixerunt nec 
 causam causae nec personam praeiudicare personae, ullo modo 
 post ipsam conlationem defendere potuerunt ac non potius se 
 multo perplexius implicarunt? sic namque in quibusdam scriptis 
 suis locuti sunt: causam causae et personam non praeiudicare 
 personae a nobis, inquiunt, dictum esse memoriter recensitum 
 est, sed ad locum: (nobis non praeiudicari ab his qui 
 a nobis uel reiecti sunt uel damnati'). hi autem, qui ex Caeciliani 
 ordinatione descendunt, quos de praecessore origo numerat 
 ad reatum, quemadmodum non possint ordinatoris sui 
 criminibus obligari, cum per seriem protensus peccatorum 
 funis, quoscumque communionis uinxerit uinculo, necesse 
 e,\'Jt ut consortes faciat esse peccati ? o mira defensio! tam 
 densum et artum est lutum ubi eis adhaeserunt pedes, ut eos 
 euellere conantes frustra et manus et caput figant et in eodem 
 luto haesitantes artius inuoluantur. ex eis enim, quos uel 
 reiecisse se uel damnasse commemorant, hoc est ex Maximianistis, 
 secum habent Felicianum et damnatorem Primiani 
 et a se damnatum in causa Primiani. quid est quod funem

 

 
 
 
 tam longum a Caeciliano usque ad haec tempora catholicae 
 ecclesiae implicare contendunt et catenam suam tam in proximo 
 non attendunt? praeclara quippe illa Bagaitana sententia 
 de Maximiano et sociis eius: trahit, inquit, ad consortium 
 criminis plurimos catena sacrilegii. Felicianus ergo 
 ista catena trahebatur: si illis non praeiudicat Felicianus, quare 
 nobis Caecilianus? an forte ubi uolunt praeiudicat, ubi autem 
 nolunt causae non praeiudicat causa et pro libidine ipsorum 
 fortior est funis antiquus quam noua catena? non praeiudicat 
 Maximianus Feliciano a quo damnatus est, non praeiudicat 
 Maximianus et Felicianus Primiano a quibus damnatus est, 
 non praeiudicat Maximianus eis qui dilationem acceperunt. 
 quibus in uno schismate sociatus est, non praeiudicat Felicianus 
 parti Donati, a qua in eodem honore susceptus est nec 
 baptismus quem in sacrilego schismate dedit ibi destructus 
 est: et praeiudicat Caecilianus tot christianis gentibus, qui 
 semel damnatus est absens quomodo Primianus et ter absolutus 
 est praesens quomodo non Primianus. praeiudicat nobis 
 olim defunctus ignotus: et istis non praeiudicat uiuus a quibus 
 legitur paulo ante damnatus et quibus cernitur modo 
 sociatus. nobis inuoluitur funis Caeciliani a quibus ignoratur: 
 et illis non inuoluitur catena Feliciani quorum in eum sen.tentia 
 recitatur, ubi ipsa catena damnatur. illis licet dicere: 
 \'suscepimus quos damnauimus pro pace Donati, quia nec causa 
 causae praeiudicat nec persona personae: et nobis non licet 
 dicere: \'propter eos quos damnastis non deserimus pacem Christi,

 

 
 
 
 Quia nec causa causae praeiudicat nec persona personae). o 
 ferream frontem, o furoris tenebras, nocturnam sententiam 
 iudici obicientes et in sui cordis nocte palpantes offendentes 
 cadentes, contra nos rabide litigantes et pro nobis tanta dicentes!

Insuper adhuc etiam modo commemorare audent 
 prophetica et apostolica testimonia, quibus nos uniuersaliter 
 in illa conlatione respondimus, ostendentes ipsos prophetas 
 sanctos cum iniquis in uno templo, sub eisdem sacerdotibus, 
 inter eadem sacramenta uersatos nec tamen a malis fuisse 
 pollutos, quia nouerant inter sanctum et inmundum non, sicut 
 isti sentiunt, corporaliter populum diuidendo, sed bene iudicando 
 et bene uiuendo discernere. et hoc sine intermissione faciebant, 
 ut in illa domo magna, ubi erant, sicut dicit apostolus- 
 . alia uasa in -honorem, alia in contumeliam. se ipsos a 
 talibus morum diuersitate mundarent et essent uasa in honorem, 
 utilia domino, ad omne opus bonum semper parata. sed 
 bene quod ipsi ex multis testimoniis, quae litteris suis non 
 intellegentes inseruerunt, quas in conlatione protulerunt et 
 legerunt, tamquam praecipuum de Aggaeo propheta testimonium 
 modo post conlationem uicti commemorarunt. in isto ergo propheta 
 multo euidentius quod uolumus demonstramus, quia non 
 corporalis, sed spiritalis contactus, qui fit per consensionem, 
 ipse polluit homines, quorum causam unam facit ipsa consensio.

Nam quando impios dominus etiam uisibili poena perdere 
 uoluit, ipse ab eis iustos admonitione separauit, sicut 
 Noe cum domo sua ab eis, quos diluuio fuerat perditurus, sicut 
 Loth ab eis, quos igne fuerat consumpturus, sicut populum

 

 
 
 
 suum a synagoga Abiron, quam mox fuerat extincturus. ideo 
 et illum, qui non habebat uestem nuptialem, non illi qui inuitauerant, 
 sed ipse dominus cuius erat conuiuium ligari iussit 
 et proici. neque enim et ipse sicut piscis sub fluctibus erat 
 et sic ab inuitatoribus quomodo (piscis) a piscatoribus uideri 
 non poterat. proinde ne putaretur, sicut isti putant, quod uelut 
 unus in turba latenter subrepsisset ignaris, continuo dominus 
 in eodem ipso uno, quem ligatis manibus et pedibus in tenebras 
 exteriores ex illo conuiuio proici iussit, multam societatem 
 malorum esse intellegendam, inter quos pauciores boni in conuiuio 
 dominico uiuunt, significare non distulit. nam posteaquam 
 dixit: ligate illi manus et pedes et proicite eum in 
 tenebras exteriores; ibi erit fletus et stridor dentium, 
 continuo subiunxit: multi enim sunt uocati, 
 pauci uero electi. quomodo hoc uerum est, cum potius 
 unus e multis fuisset proiectus in tenebras exteriores, nisi 
 quia in illo uno grande corpus figurabatur omnium malorum 
 ante domini iudicium conuiuio dominico permixtorum? a quibus 
 se boni corde interim ac moribus separant, simul manducantes 
 et bibentes corpus et sanguinem domini, sed cum 
 magna distinctione, quia isti in honore sponsi induti sunt 
 ueste nuptiali, non sua quaerentes, sed quae Iesu Christi, illi 
 autem non habent uestem nuptialem, hoc est fidissimam sponsi 
 caritatem, sua quaerentes, non quae Iesu Christi. ac per hoc 
 quamuis in uno eodemque conuiuio isti misericordiam manducant, 
 illi iudicium, quia ipsius conuiuii canticum est quod 
 et supra commemoraui: misericordiam et iudicium 
 cantabo tibi, domine.

Nec ideo tamen dormit ecclesiastica disciplina, ut corripiat 
 inquietos. neque enim a populo dei separamus, quos 
 uel degradando uel excommunicando ad humiliorem paenitendi 
 locum redigimus. et ubi hoc facere pacis et tranquillitatis 
 ecclesiae gratia non permittimur, non tamen ideo ecclesiae 
 disciplinam refutamus, sed toleramus quae nolumus, ut perueniamus 
 quo uolumus, utentes cautela praecepti dominici, 
 ne, cum uolumus ante tempora colligere zizania, simul eradicemus 
 et triticum. utentes etiam exemplo et praecepto beati 
 Cypriani, qui collegas suos faeneratores fraudatores raptores 
 pacis contemplatione pertulit tales nec eorum contagione factus 
 est talis. unde et nos, si triticum sumus, eiusdem beati martyris 
 uerba fidentissime dicimus, quia, etsi uidentur in 
 ecclesia esse zizania, non tamen inpevdiri debet 
 aut fides aut caritas nostra, ut quoniam zizania 
 in ecclesia cernimus ipsi de ecclesia recedamus. 
 haec uerba iustissime ac piissime dicerent maiores nostri. 
 etiamsi Caecilianum et aliquos coepiscopos eius malos uiderent, 
 quos tamen ab ecclesia separare non possent propter illos, 
 quibus mali demonstrari non poterant et eos bonos innocentes 
 putabant. haec uerba omnino dicerent, hoc omnino sentirent, 
 ne, cum uellent temere zizania separare, simul et triticum 
 eradicarent.

Quod ergo iussus est quidam propheta nec panem manducare 
 nec aquam bibere in Samaria, quo missus fuerat, ut

 

 
 
 
 corriperet eos, qui uaccas constituerant adorandas more idolorum 
 Aegyptiorum, hoc omnino facere debuit quod praeceperat 
 dominus, cui tunc eo\' modo illos corripere placuit, ut nihil 
 ibi alimentorum tangeret propheta quem miserat. neque enim 
 in ecclesia non fit cotidie, quando [eos], quos acrius corripimus, 
 etiamsi in eorum possessione sumus, nihil cibi apud eos 
 contingimus, ut sentiant quantum eorum peccata doleamus. 
 numquid tamen ideo etiam plebis discissio facienda est, ut 
 sicut mollis herba indiscrete eradicentur infirmi, qui de cordibus 
 hominum et ignotis factis, etiamsi nobis sint cognita, 
 iudicare non possunt? nam in ipsa Samaria et Helias et Helisaeus 
 erant, etsi ipsi in solitudine, non tamen deuiantes sacramentorum 
 causa, sed quia persecutionem ab impiis regibus 
 patiebantur. nam illic erant, non utique in solitudine separata, 
 quae ipse ignorabat Helias, septem milia uirorum qui non 
 curuauerunt genua ante Bahal. denique inter praecipuos sanctus 
 habitus Samuhel et grauiter Saulem corripuit et cum eo tamen 
 ad offerendum domino sacrificium sine excusatione perrexit > 
 nec peccatorum eius contagione pollutus est, sed omnino 
 mundus meritorum suorum conseruatione permansit.

Sed istam nobis quaestionem, quamuis euidenter et in 
 conlatione et modo soluta sit, euidentius tamen soluat Aggaeus, 
 cuius testimonium prae ceteris legerunt, ut solum adhuc pro 
 omnibus iactent. arguit dominus per Aggaeum prophetam 
 populum ex Babylonia residuum, ubi captiuus tenebatur, quod 
 domum domini neglegerent et suas domos excolerent, et dicit

 

 
 
 
 propterea se plaga sterilitatis eorum percussisse regionem. 
 tunc Zorobabel filius Salathiel et Iesus filius Iosedec sacerdos 
 magnus et omnis ille populus diuinitus inspiratus operari 
 coepit in domo domini dei sui. sic enim eadem scriptura dicit: 
 et suscitauit dominus spiritum Zorobabel filii 
 Salathiel ex tribu Iuda, et spiritum Iesu filii Iosedec 
 sacerdotis magni, et spiritum residuorum omnis 
 populi, et introierunt et faciebant opera in 
 domo domini omnipotentis dei sui, quarta et uicensima 
 mensis sexti, secundo anno sub Dario rege. 
 ecce et dies definitus est, quando intrauerunt ad operandum 
 in domo dei. credo quod illi uiri et ille populus operans in 
 domo dei non erat inmundus, praesertim quia dixerat ei dominus: 
 ego uobiscum et suscitauerat spiritum eorum ad 
 bene operandum in domo sua. denique uidete quid sequitur. 
 contexit enim eadem scriptura et dicit: septimo mense. 
 una et uicensima mensis, locutus est dominus in 
 manu Aggaeiprophetae dicens adZorobabel filium 
 Salathiel ex tribu Iuda, et ad Iesum filium Iosedec 
 sacerdotem magnum, et ad omnem populum 
 residuum dicens: quis ex uobis qui uidit domum 
 hanc in claritate illa sua pristina? et quomodo 
 uidetis eam modo, tamquam non sit in conspectu 
 uestro? et nunc praeuale, Zorobabel, dicit dominus, 
 etpraeuale, Iesus fili Iosedec sacerdos magne, 
 et praeualesce, omnis popule terrae, dicit dominus 
 omnipotens, et spiritus meus praeest in medio

 

 

 

 
 
 
 uestrum. bono animo estote, quoniam haec dicit 
 omnipotens: adhuc semel, commouebo caelum et 
 terram, mare et aridam, et concutiam omnes gentes, 
 et uenient omnia electa gentium, et implebo 
 domum hanc, dicit dominus omnipotens, et cetera 
 quae addit etiam futura prophetans; quae de domini nostri 
 Iesu Christi temporibus rectius intellegi solent, cuius populus 
 uerissimum et sanctissimum est templum dei, non etiam in 
 eis, qui permixti tolerantur, sed in eis solis, qui nunc interim 
 a talibus bene uiuendo spiritaliter separantur, post uero etiam 
 corporaliter separandi sunt. uerumtamen ille populus, cui prophetia 
 ista praenuntiata est et qui tunc operabatur in domo 
 dei, ubi erant et illi duo, Zorobabel filius Salathiel et Iesus 
 filius Iosedec, quomodo sit exhortatus et commendatus a domino, 
 satis in promptu est uidere in bis uerbis prophetae, 
 quae sicut dicta sunt inseruimus. numquidnam ergo istum 
 populum inmundum possumus dicere, ad quem si quis accesserit 
 inquinabitur, cui populo dicitur: et nunc praeuale, 
 Zorobabel, dicit dominus, et praeuale, Iesus filius 
 Iosedec sacerdos magne, et praeualesce, omnis 
 popule terrae, dicit dominus omnipotens, et spiritus 
 meus praeest in medio uestrum? quis dementissimus 
 dixerit istum esse populum, ad quem si quis accesserit 
 inquinabitur?

Nunc ergo adtendite, quid post illam prophetiam, quae 
 huic populo de Christi temporibus annuntiata est, consequenter 
 scriptura contexat: quarta et uicensima noni mensis

 

 
 
 
 anno secundo sub Dario rege factum est uerbum 
 domini ad Aggaeum prophetam dicens: haec dicit 
 omnipotens: interroga sacerdotes legem dicens: 
 si sumpserit homo carnem sanctificatam in summo 
 uestimenti sui et attigerit summum uestimenti 
 eius panem aut pulmentum aut uinum aut omnem 
 escam, si sanctificabitur? et responderunt sacerdotes 
 et dixerunt: non. et dixit Aggaeus: si tetigerit 
 inquinatus in animam aliquid horum, si 
 inquinabitur? et responderunt sacerdotes et dixerunt: 
 inquinabitur. et respondit Aggaeus et dixit: 
 sic populus hic et gens haec in conspectu meo, 
 dicit dominus, et sic opera manuum ipsorum. et 
 quicumque accesserit illo, inquinabitur propter 
 praesumptiones eorum matutinas a facie laborum 
 suorum, et odio habebatis (in portis) arguentes. 
 quis est iste populus tam inmundus, ut quisquis illo accesserit 
 inquinetur? numquid ille cui dictum est: praeualesce, 
 et spiritus meus in medio uestrum? absit ut ille sit. 
 duo igitur erant, unus inmundus et alter qui ad inmundum 
 prohibetur accedere, qui exhortabatur praeualescere, quia spiritus 
 dei erat in medio eorum. si ergo duo erant, ostendantur 
 et duo templa, unum quo iste, alterum quo ille ingrediebatur; 
 ostendantur et altaria duo, unum in quo iste, alterum in quo 
 ille uictimas offerebat; ostendantur et sacerdotes, huius alii 
 et illius alii, qui pro suo quisque populo separatim sacrificabant. 
 si autem quisquis hoc adfirmare conatur insanit, sic 
 erant isti duo populi in uno populo, sub uno sacerdote magno, 
 unum templum intrantes, sicut erant etiam sub uno Moyse

 

 

 
 
 
 quidam deum offendentes, quidam deo placentes, de quibus 
 dicit apostolus: non in omnibus illis beneplacitum 
 est deo. neque enim ait: \'in omnibus illis non est beneplacitum 
 deo\', tamquam omnes displicuerint deo, sed ait: non in 
 omnibus illis beneplacitum est deo, ergo in quibusdam, 
 non in omnibus. et omnes sub eisdem sacerdotibus erant 
 in uno eodemque tabernaculo, in uno eodemque altari hostias 
 offerebant, et tamen distinguebantur, factis non locis, animo 
 non templo, moribus non altaribus. sic alii ad alios non accedebant, 
 ne ab eis inquinarentur, hoc est eorum malis factis 
 non consentiebant, ne pariter damnarentur. non enim et illos 
 malos Moyses tantus propheta nesciebat, quorum impia murmura 
 et horrendas amaritudines cotidie sufferebat. sed istum 
 nescisse faciamus: numquid et Samuhel Saulem nesciebat, quem 
 per os eius aeterna sententia damnauerat deus? uerumtamen 
 et ipsum et sanctum Dauid unum dei tabernaculum intrantes. 
 inter eadem sacrificia uidebat, sed distincte utique uidebat, 
 quia distinctos uidebat et unum eorum in aeternum amabat, 
 alium pro tempore tolerabat. sic et Aggaeus nouerat in uno 
 populo duos populos unum templum intrantes, sub uno magno 
 sacerdote uiuentes, et alterum ostendebat inmundum, alterum 
 ad inmundum accedere prohibebat, et tamen nec illos nec se 
 ipsum ab eodem templo et ab eisdem altaribus separabat. ergo 
 spiritalem prohibebat accessum consensionemque factorum, 
 quod et ipsa uerba clamant, si aures adsint, quas animositas 
 furiosa non claudat aut strepitus uanae contentionis (non) impediat. 
 ait enim propheta: omnis qui accesserit illo 
 inquinabitur. uitium notauit quo accedi prohibuit, non

 

 
 
 
 homines ab hominibus corporali disiunctione seclusit. acceditur 
 autem ad uitium corruptionis uitio consensionis.

Ac ne quisquam diceret illum populum, cui primo 
 dictum est: praeualesce, quoniam spiritus meus praeest 
 in medio uestrum, paucis interpositis diebus in deterius 
 commutatum, ut audire mereretur: sic populus iste 
 et gens ista, omnis qui accesserit illo inquinab : 
 tur — dies enim ferme nonaginta conputantur inter uerba 
 illa, quae bona in populum dicta sunt, et ista, quibus eius 
 inmunditia uitanda praecipitur —, ne quis ergo hoc putaret 
 bonum illum populum quamuis hoc paruo temporis interuallo 
 tam pessimum effectum, uidete quid sequitur, adtendite quid 
 dicatur eo ipso die, hoc est uicensima et quarta noni mensis, 
 quo die dictum est: sic populus iste et gens ista, 
 omnis qui accesserit illo inquinabitur. cum enim 
 hoc dixisset et mala eorum commemorasset, quorum merito 
 demonstrarentur inmundi, addens etiam et dicens: odio habebatis 
 in portis arguentes, continuo subiunxit: et nunc 
 ponite in cordibus uestris a die hoc et supra, 
 prius, quam poneretur lapis super lapidem in templo 
 domini, qui eratis cum mittebatis in capsella hordei 
 uiginti sata, et fiebant decem sata, et in tra batis in torcular exhaurire quinquaginta amphoras, 
 
 et fiebant uiginti. percussi uos infecunditate, et 
 uenti corruptione et grandine omnia opera uestra, 
 et non estis conuersi ad me, dicit dominus. constituite 
 igitur corda uestra a die hoc et deinceps, 
 a quarta et uicensima noni mensis, et a die qua 
 fundatum est templum domini ponite in cordibus

 

 
 
 
 uestris, si adhuc cognoscetur in area, aut si uitis 
 aut malum aut ficus et malum granatum et ligna 
 oleae quae non fecerunt fructum. a die hoc benedicam. 
 ecce ipso die etiam benedici meruerunt. benedictio 
 ergo haec puto quod non pertineat ad illos, ad quorum inmunditiam 
 prohibet accedi, sed ad illos bonos, qui prohibentur 
 accedere. in uno ergo fuerunt et permixti et separati, permixti 
 quidem corporali tactu, separati autem uoluntatis abscessu. 
 sed more suo scriptura loquitur, quae sic arguit malos, tamquam 
 omnes in eo populo mali sint, et sic consolatur bonos, 
 tamquam omnes ibi tales sint. pro nobis ergo episcopi uestri 
 etiam in eo, quod post conlationem uicti scripsisse dicuntur, 
 Aggaei prophetiam posuerunt, unde nos commemorarent euidentius 
 probare quod dicimus, quia et in uno populo, in uno 
 templo, sub eisdem sacerdotibus, inter eadem sacramenta hominibus 
 dissimili uoluntate uiuentibus et diuersis moribus 
 discrepantibus nec causae causa nec personae potest praeiudicare 
 persona.

Illud etiam quod ex apostoli epistula scriptis suis 
 etiam modo commemorant, ubi ait: nolite iugum ducere 
 cum -infidelibus; quae enim participatio luci ad 
 tenebras? et cetera, quae supra commemorauimus et quomodo 
 recte intellegerentur ostendimus, quid aliud agunt, nisi 
 ut nos commemorent, quibus hoc apostolus scripserit? in eodem 
 quippe ipso populo Corinthiorum quod dicimus demonstramus, 
 ne forte arbitrentur prophetarum tantummodo moris fuisse et 
 non ad noui testamenti, sed ad ueteris consuetudinem pertinere 
 sic arguere reprehensibiles, quasi omnes in eo populo arguantur, 
 et sic adloqui laudabiles, quasi omnes ibi laudentur. ecce

 

 
 
 
 et ad Corinthios sic apostolus loquitur: Paulus uocatus 
 apostolus Christi Iesu per uoluntatem dei et 
 Sosthenes frater ecclesiae dei quae est Corinthi, 
 sanctificatis in Christo Iesu, uocatis sanctis, cum 
 omnibus qui inuocant nomen domini nostri Iesu 
 Christi in omni loco, ipsorum et nostro: gratia 
 uobis et pax a deo patre nostro et domino Iesu 
 Christo. gratias ago deo meo semper pro uobis in 
 gratia dei quae data est uobis in Christo Iesu, 
 quia in omnibus diuites facti estis in illo, in omni 
 uerbo et in omni scientia, sicut testimonium 
 Christi confirmatum est in uobis, ita ut nihil uobis 
 desit in ulla gratia. quis haec audiens credat in 
 ecclesia Corinthiorum esse aliquos reprobos, quandoquidem 
 uerba ista sic sonant, uelut ad omnes directa sit ista laudatio? 
 et tamen paulo post dicit: obsecro autem, fratres, ut 
 id ipsum dicatis omnes, et non sint in uobis 
 schismata. rursus tamquam in hoc horrendo uitio uelut 
 omnes arguens atque increpans dicit: diuisus est Christus? 
 numquid Paulus crucifixus est pro uobis, aut in 
 nomine Pauli baptizati estis? puto autem eos, qui in 
 eo populo dicebant: ego sum Christi, non duxisse iugum 
 cum eis, qui dicebant: ego sum Pauli, ego autem Apollo, 
 ego uero Cephae, et tamen omnes ad unum altare accedebant, 
 et eadem sacramenta communicabant qui eadem uitia 
 non communicabant. his enim Corinthiis etiam illud dictum 
 est: qui manducat et bibit indigne iudicium sibi 
 manducat et bibit. quid enim aliud apostolus nisi istos

 

 
 
 
 uaniloquos cogitabat, ut ei non sufficeret dicere: iudicium 
 manducat et bibit, nisi adderet \'sibi\\ ne hoc etiam ad 
 illos pertineret qui pariter quidem, sed non iudicium manducabant?

In ipsis etiam Corinthiis ibi erant, qui non credebant 
 resurrectionem mortuorum, quae singularis fides est christianorum, 
 quod eis ita dicit apostolus: si autem Christus 
 praedicatur quod resurrexit a mortuis, quomodo 
 dicunt quidam in uobis quia resurrectio mortuorum 
 non est? non dixit (in hac terra\' uel (in hoc mundo\', 
 sed <in uobis\' inquit. neque enim posset de Christi resurrectione 
 praescribere nisi iam utique christianis, quibus de ipsa resurrectione 
 Christi dicit: sic praedicamus et sic credidistis. 
 nunc adtendamus uerba illa, quibus Corinthiorum 
 ecclesiam in epistulae principio sic laudat, ut dicat: gratias 
 ago deo meo semper pro uobis in gratia dei quae 
 data est uobis in Christo Iesu, quia in omnibus 
 diuites facti estis in illo, in omni uerbo et in omni 
 scientia, sicut testimonium Christi confirmatum 
 est in uobis, ita ut nihil uobis desit in ulla gratia. 
 ecce sic erant ditati in Christo in omni uerbo et in omni 
 scientia, ita eis nihil deerat in ulla gratia, ut in illis essent, 
 qui resurrectionem mortuorum adhuc usque non crederent. 
 puto autem quod isti, quibus nihil deerat in ulla gratia, non 
 ducebant iugum cum eis, qui resurrecturos mortuos non credebant. 
 ecce quomodo non ducunt iugum cum infidelibus 
 (fideles), quamuis eidem populo misceantur et sub eisdem 
 sacerdotibus eisdem sacramentis inbuantur.

Denique ipse apostolus, ne huic infidelitati consentirent, 
 quorum iam fides tenebat resurrectionem mortuorum, non eis 
 praecepit corporalem separationem; multi quippe erant, non 
 sicut ille unus qui uxorem patris sui habuit, quem liberiore 
 correptione et excommunicatione iudicat dignum; longe aliter 
 iste, aliter uitiosa curanda et sananda est multitudo, ne forte, 
 si plebs a plebe separetur, per schismatis nefas etiam triticum 
 eradicetur. eos ergo, qui iam credebant resurrectionem mortuorum, 
 ab his, qui eam in eodem populo non credebant, non 
 corporaliter apostolus separat, sed tamen spiritaliter separare 
 non cessat dicens: nolite seduci; corrumpunt mores 
 bonos conloquia mala. non eorum congressum, sed consensum 
 timet, ne malis conloquiis adcommodent fidem, quae 
 corrumpunt mores bonos; moribus ergo eos, non altaribus 
 admonet separari. postremo, antequam eis haec apostolus scriberet, 
 in eadem ecclesia erant, qui resurrectionem mortuorum 
 non credebant, in qua erant quibus nihil deerat in ulla gratia, 
 et illi istos infidelitate Sua non inquinabant, quia isti illis ad 
 eandem infidelitatem non consentiebant. ecce quomodo illo non 
 acceditur, ne quisquis accesserit inquinetur; ecce quomodo 
 nulla participatio est lumini ad tenebras; ecce quomodo, quamuis 
 intra eadem retia natent pisces utrique, nec causa causae 
 praeiudicat nec persona personae.

Quod cum ita sit, quae tam cruda stultitia, quis tam 
 ferreus cordis somnus non excutiatur possitque aliquando sentire 
 Caeciliani causam catholico orbi terrarum, cui non communicat 
 pars Donati, praeiudicare non posse, si non praeiudicat 
 parti Donati causa Maximiani uel potius causa Feliciani et

 

 
 
 
 Primiani modo coniunctorum, paulo ante inuicem damnatorum? 
 sufficit certe, ut secundum ipsos loquamur, quod pisces mali 
 sub fluctibus latitantes ignaros non polluunt piscatores, quamuis 
 non sit de piscatoribus quaestio, quos fortasse in illa 
 similitudine dominus angelos intellegi uoluit. magis enim ad- õ 
 tendendum est intra ipsa retia pisces bonos a malis non posse 
 maculari. neque enim et ipsi non uident inuicem simul natantes, 
 sicut a piscatoribus intra aquam positi non uidentur. sed, ut 
 dixi, sufficit causae nostrae, quod mali non polluunt, quorum 
 mala facta nesciuntur.

Fuerunt quidam tempore Caeciliani beati pacifici, 
 qui eum, etiamsi innocens non esset, scientes pro catholica 
 unitate tolerarent (et), cum eum uiderent tot ignotis gentibus, 
 per quas ipsa unitas dilatatur, sacramentorum participandorum 
 communione cohaerere eisque talem non posse monstrari, 
 qualem ipsi eum esse cognoscerent, ipsi se contra istas calumnias 
 defenderent uerbis beati et pacifici Cypriani clamarentque 
 fidenter et dicerent: <ideo propter Caecilianum non deserimus 
 unitatem, quia, etsi uidentur in ecclesia esse zizania, 
 non tamen inpediri debet aut fides aut caritas 
 nostra, ut quoniam zizania esse in ecclesia cernimus 
 ipsi de ecclesia recedamus\\ istorum pacificae 
 patientiae conueniret praeclarissima laus illa, qua laudatur 
 angelus ecclesiae quae est Ephesi, quem nemo recte intellegens 
 dubitat ipsius ecclesiae gestare personam, cui dicit in Apocalypsi 
 spiritus: scio opera tua et laborem et patientiam, 
 et quia non potes sustinere malos, et

 

 
 
 
 tę.mptasti eos qui se dicunt apostolos esse et non 
 sunt, et inuenisti eos mendaces; et patientiam 
 habes, et sustinuisti eos propter nomen meum, et 
 non defecisti. sic illi laudentur, qui in ista uita Caeciliani 
 tempore fuerunt, qui propter nomen domini, quod sicut unguentum 
 effusum per innumerabiles gentes toto iam orbe 
 fragrabat, non deficerent, patientissime sustinendo etiam quem 
 malum nossent, si malus ille esset, qui eorum iudicio aliis 
 demonstrari et ab eis auelli separarique non posset. nostra 
 alia causa est; arrogare nobis laudem huius patientiae non 
 debemus. non enim possumus dicere nos pro pace tolerasse, 
 quod ad nostram cognitionem prorsus non potuit peruenire. 
 nobis Caeciliani causa sub fluctibus fuit. uox nostra talis est, 
 qualis christianarum gentium ceterarum, contra quas isti non 
 inuenerunt omnino quod dicerent. uerumtamen ignotam Caeciliani 
 causam recte credimus bonam, quem semel inimicorum 
 factione damnatum, ipsis autem accusantibus tertio legimus 
 absolutum. aut credant isti centum ferme episcopis partis 
 Donati de criminibus Primiani, et tunc nos cogant credere 
 septuaginta maioribus suis de criminibus Caeciliani. quod autem 
 dicunt Caecilianum obiecta sibi in illo concilio crimina, cum 
 absens fuerit, tacendo firmasse, firmauit ergo et Primianus 
 crimina, quae a centum episcopis sibi obiecta nec postea saltem 
 ostenditur diluisse.

Sed uidelicet nec causa causae praeiudicat nec persona 
 personae, ne pars Donati minuatur, praeiudicat autem, ut 
 Christi hereditas diuidatur. an uero Caeciliani causa non praeiudicat 
 unitati catholicae, quam tenemus et cuius societate 
 gaudemus, cum fuerit Caecilianus Carthaginiensis episcopus, 
 et praeiudicat ei causa Nouelli Tizicensis, Faustini

 

 
 
 
 Tuburbitani, quos nec accusandos postea sicut Caecilianum Felicemque 
 putauerunt, quorum nomina, immo uero ipsarum in quibus 
 fuerunt ciuitatum nomina nec uniuersae Africae nota sunt aut 
 fortasse nec uniuersali proconsulari prouinciae? ecce quorum 
 pisciculorum, etiamsi mali fuerunt, tam in profundo latentium 
 causam uolunt praeiudicare causae tantae piscationis, cuius 
 plena retia toto orbe diffusa sunt, qui piscibus iuxta natantibus 
 uix noti esse potuerunt. cur autem non credamus etiam istos 
 innocentes fuisse, quando nec accusari ab eis, sicut dixi, postea 
 meruerunt et ille purgari potuit, quem maiores eorum malorum 
 omnium fontem in concilii illius inimica conspiratione 
 dixerunt?

Sed qualescumque isti fuerunt, ad nos quid pertinet? 
 neque enim uere non nobis concedunt, ut istorum nescio 
 quorum causa atque persona non praeiudicet causae atque 
 personae ecclesiae catholicae, si nec causa causae praeiudicat 
 nec persona personae; et tamen obiciunt nobis, ut adhuc uos 
 seducant, quod aurum iudici dederimus, ut pro nobis contra 
 illos sententiam diceret. uos dicite, si potestis, quantum dare 
 debuerimus electis defensoribus episcopis uestris, ut tanta 
 contra se pro nobis uel dicerent uel proferrent, ut sic agerent 
 causam nostram, sic perimerent suam. quanti emere debuimus, 
 ut post uerba Primiani, quibus dixerat: indignum est ut 
 in unum conueniant filii martyrum et progenies 
 traditorum, uenirent tamen et in unum nobiscum, quod 
 indignum esse dixerant, conuenirent? quanti emere debuimus, 
 ut more forensium aduocatorum de temporibus et diebus, de 
 personis etiam nobis praescribere conarentur et sic omnibus 
 hominibus, etiam illis qui nostras disputationes intellegere non

 

 
 
 
 possent, satis aperte monstrarent quam malam causam haberent, 
 quam proferre et agere sic timebant apud eum iudicem, 
 cuius erga se benignitatem atque iustitiam tanto praeconio 
 laudauerant et cuius motum aduersum se nullum adhuc senserant? 
 quanti emere debuimus, ut ipsi deinde exigerent non 
 secum agi debere forensibus formulis, sed diuinis potius testimoniis, 
 et de scripturis sanctis similiter se responsuros esse 
 promitterent et, cum mandatum concilii catholici, quod obtuleramus, 
 recitatum esset atque in eo ipsis etiam confitentibus 
 claruisset nos ecclesiae catholicae (causam) testimoniis sanctarum 
 scripturarum agere noluisse, rursus tamquam obliti, quid 
 sibi placere dixissent, ad easdem forenses praescriptiones perplexis 
 et odiosis contentionibus remearent?

Quanti emere debuimus, ut suscriptionum nostrarum, 
 quae in eodem mandato demonstrabantur, numerositate commoti 
 exigerent totius concilii nostri praesentiam, ex quo concilio 
 non nisi decem et octo secundum edictum cognitoris 
 aderamus, et quaestionem falsitatis inferrent, quod alii pro 
 aliis subpositi suscribere potuerunt? sic enim peruentum est, 
 ut eorum quoque numerus recenseretur et ipsi in ea falsitate 
 deprehenderentur, cuius in nos suspicionem intendere uoluerunt, 
 ita ut non solum quidam in eorum mandato legerentur suscripsisse 
 pro absentibus qui nec Carthaginem uenerant, uerum etiam 
 quendam recitatum et non respondentem, cum in itinere defecisse 
 dixissent quaesitumque ab eis esset, quomodo apud 
 Carthaginem suscribere potuerit qui in itinere iam defecerat, 
 post magnas angustias perturbationis atque inconstantis et

 

 
 
 
 uariae responsionis suae non uenientem, sed posteaquam suscripsit, 
 ad propria remeantem in itinere defecisse adseuerarent. 
 deinde sub diuina testificatione interrogati, utrum eum constaret 
 fuisse Carthagini, uehementius perturbati dicerent: \'quid, 
 si alius se pro eodem opposuit?,\' atque ita uerbis suis falsitatem, 
 quam nobis obiecerant, in suo mandato apparuisse et 
 conuictam claruisse firmarent.

Quanti emere debuimus, ut, cum uellent de 
 . numerositate gloriari, etiam in hoc mendacia sua proderent? 
 nam cum aliquanto amplior nostrorum numerus adfuisset 
 dictumque a nobis esset alios centum ferme episcopos catholicos 
 partim senectute, partim ualetudine, partim diuersis 
 necessitatibus impeditos non uenisse Carthaginem, illi hoc 
 audito multo plures suos non uenisse dixerunt; sicut etiam 
 nunc plus quam quadringentos per totam Africam se esse 
 iactantes obliti sunt, quod in sua notoria posuerunt, usque 
 adeo se omnes uenisse Carthaginem, ut eis solis exceptis, quos 
 uel in propriis sedibus uel in itinere tenuit corporis aegritudo, 
 . nec grauissimos senes annositas et labor prolixi itineris potuerit 
 impedire. et lectae sunt in mandato eorum suscriptiones, 
 sicut facta supputatione respondit officium, ducentae septuaginta 
 nouem, adnumeratis etiam his, in quibus falsitas deprehensa 
 est et qui pro absentibus suscripserant, quod aegritudine 
 detenti non potuerint uenire Carthaginem. quomodo ergo uerum 
 est plures quadringentis eos esse, quando illos solos Carthaginem 
 non uenisse dixerunt, quos ualetudo corporis impediuit, 
 cum et pro ipsis quibusdam alii suscripserunt, ut non dicamus

 

 
 
 
 hoc pro omnibus aegrotantibus esse factum? an forte sic eos 
 inuaserat pestilentia, ut eorum tertiam partem repente prosterneret? 
 sic autem a primate suo per tractoriam fuerant 
 euocati, quo praetermissis omnibus properarent conuenire Carthaginem, 
 ut scirent se decepisse quod haberent optimum in 
 causa, quicumque uenire noluissent. hoc erat uidelicet optimum 
 in causa, ut ingens eorum numerus appareret, quasi tanto 
 plus prosit ad aliquid facilius inueniendum, quanto maior » 
 fuerit quaerentium multitudo caecorum.

Quanti emere debuimus, ut in diem perendinum utrisque 
 nostrum consentientibus cognitione dilata pridie per notoriam 
 peterent, ut sibi nostrum mandatum ab officio ederetur, 
 quo instructi adesse possent, causantes quod conscribendis 
 gestis tam angusto tempore occurrere non posset officium? 
 sic enim factum est, ut sequenti die cognitionis, quamuis 
 iustam peterent (et) acciperent dilationem, qui considerata 
 causa, quae mandato nostro tota continebatur, magnas patiebantur 
 angustias, conuincerentur tamen contra suos uenire 
 consensus. quid enim iustius quam petere dilationem tanta 
 ueritatis firmitate turbatos? quod eis utinam profuisset, ut 
 considerato mandato nostro, cui respondere minime potuerunt, 
 corrigere potius prauitatem quam in deterius augere maluissent. 
 iuste itaque dilationem petebant, sed pridie non debuerunt 
 in notoria sua dicere ideo sibi nostrum edi debere mandatum, 
 ut parati ad diem constitutum uenirent, quia exceptores occurrere 
 cum gestorum conscriptione non possent, et ipso actionis 
 die rursus de ipsis exceptoribus, quia non occurrerant, uelle

 

 
 
 
 causari quid eos ad hoc conpulit nisi uehemens perturbatio, 
 cum uiderent sic a nobis esse actam causam in conscriptione 
 mandati, ut responsionem inuenire non possent? nam illud 
 quanti emendum fuit, ut ipsam peterent dilationem et acciperent 
 sex dierum, ut nemo posset eos dicere angustia temporis 
 impeditos non potuisse nostro respondere mandato?

Ipso uero tertio nostrae conlationis die quanti 
 emendum fuit, quod inanissimis et superuacuis morarum interpositionibus 
 se omni modo peruenire ad causam nolle monstrabant 
 et, quam malam causam haberent, ipso suo timore 
 clamabant, quamquam eorum timor etiam in testimonium 
 manifestissimae uocis erupit, quando dixerunt: \'sensim inducimur 
 in causam\' et alio loco: \'peruidet\', inquiunt, \'potestas 
 tua sensim nos in causae interna deduci\'? o uiolentia 
 ueritatis quolibet eculeo, quibuslibet ungulis fortior 
 ad exprimendam confessionem! congregantur ex uniuersa Africa 
 tot episcopi, ingrediuntur Carthaginem cum tanta speciosi 
 agminis pompa, ut tam magnae ciuitatis oculos in se intentionemque 
 conuertant. qui loquantur pro omnibus eliguntur 
 ab omnibus, locus etiam re tanta dignus in urbe media procuratur, 
 utrique conueniunt, iudex praesto est, tabulae patent, 
 suspensa omnium corda exitum tantae conlationis expectant. 
 tunc a lectissimis et disertissimis uiris, quantis uiribus agi 
 debuit aliquid, tantis agitur ut agatur nihil. quaerunt personas 
 forensi more discutere, in qua quaestione annosa etiam tempora 
 litigatores conterere consuerunt. ista quippe actione catholicos 
 mandatum suum diuinis potius testimoniis quam forensibus 
 formulis conscripsisse confessi sunt et similiter se de

 

 
 
 
 scripturis responsuros esse promiserunt. et quoniam mirifica 
 opitulatione deus uoluit, ut, cum quaerunt personam petitoris 
 ne ueniretur ad causam, ipsa inquisitio petitoris subito in 
 medium mitteret causam, clamant praeclari uiri, qui ad agendum 
 uidebantur electi ac se potius ad non agendum electos esse 
 testantur, et inuidiose iudici conqueruntur sensim se in causae 
 interna deduci, quasi aliquid aliud praetermissis omnibus agi 
 debuerit quam illud, quod tanto post uel sero agi nolebant, 
 quia numquam prorsus agi uolebant ubi uinci metuebant. 
 huius timoris apertissimam uocem quis de illorum clauso 
 pectore excuteret, [et] non dico si eos donis largissimis ditaremus, 
 sed si eos poenis crudelissimis torqueremus?

Cum enim personam petitorum forensi tritura inquirerent 
 et uolentes ostendere nos esse petitores, ut personas 
 nostras permitterentur iure discutere et moras annosissimas 
 inuenire, legerent libellum nostrum aliquando proconsuli datum, 
 quo eos petiuimus conuenir, ut ipsa inter nos conlatio tunc 
 fieret, quam modo ab imperatore ut fieret inpetrauimus, et eo 
 libello nos quasi petitores esse monstrarent, responsum est 
 a nobis ideo nos semper uoluisse fieri conlationem, non ubi 
 eis crimina obiceremus, sed ubi ea quae solent obicere purgaremus: 
 propter hoc quippe haeretici et ab ecclesiae unitate 
 separati, quia crimina obiciunt quae probare non possunt. 
 deinde quia uidebatur cognitor secutus ordinem temporum, ut 
 gestis quae protuleramus, ubi et ipsi apud praefectos conlationem 
 petiuerant, ideo praeferret libellum nostrum ab ipsis 
 prolatum, quia gesta illa praefectoria tempore praecedebat, 
 facillime nos atque iustissime hac occasione oblata a cognitore 
 inpetrauimus, ut, si ea praeferret, quae tempore priora esse

 

 

 

 
 
 
 constaret, illud iuberet potius recitari, ubi ipsi apud imperatorem 
 Constantinum per Anullinum proconsulem accusarunt 
 Caecilianum, cuius crimina nostrae communioni obiciunt, quae 
 uolebamus illa conlatione purgare. proinde posteaquam legi 
 coepit, quoniam illic apertissime in omnibus uincebantur, clamare 
 coeperunt: \'sensim inducimur in causam\', et iterum: 
 \'peruidet potestas tua sensim nos in causae interna deduci.\' 
 o magna, sed non miranda confusio! quando enim daemon 
 sic exorcistam timeret, quomodo timuerunt ne illa legerentur, 
 ubi apparebat Caecilianus et ab eorum praecessoribus apud 
 imperatorem accusatus et tot iudiciis non solum episcopalibus, 
 sed etiam imperialibus absolutus?

Quando uel quanto pretio emere possemus, quod ipso 
 timore turbati redire ausi sunt etiam ad illius temporis praescriptionem, 
 ubi dixerant lapsam esse iam causam et quattuor 
 mensibus euolutis agi iam omnino non posse? quid est 
 hoc? quis tam idoneus index inueniri potest animi eorum 
 quam timor iste sic expressus, sic apertus, ut, cum timor 
 soleat adimere libertatem, isti tam libere timuerint, ut indicium 
 suum de mala sua causa nec silentio tegerent, sed uerbis 
 apertissimis proderent? o uehementem trepidationem ad extorquendam 
 confessionem! tam fortis ex ore prosiliuit timor, ut 
 eius impetu de fronte fugerit pudor. si non legerentur ea, 
 quibus ostendebatur Caecilianus accusatus atque purgatus, 
 petitores propter agendam causam inquirebantur, personae 
 discutiebantur et, quamuis morarum tendiculae, ne ad ipsam 
 causam perueniretur, tergiuersatorie necterentur, tamen propter 
 agendam causam etiam ista postulari ueluti iure uidebantur: 
 postquam causa optima Caeciliani recitanda prolata est, reuocatur 
 explosa et conuicta praescriptio, diem causae agendae 
 iam transisse clamatur.

Quid adhuc expectatis, quid pro nobis pronuntiauerit 
 cognitor, cum uideatis, quid contra se ipsos episcoporum 
 uestrorum pronuntiauerit timor? dederat certe ipse 
 cognitor potestatem, ut alium cum illo quem uellent iudicem 
 constituerent, quod illi recusauerunt, quoniam si aliquem delegissent, 
 mentiri uobis non possent etiam a nobis ipsum fuisse 
 corruptum. sed fecerunt quod recusauerunt: prorsus constituerunt 
 cum illo alterum iudicem, non quemlibet extraneum, sed 
 intimum suum. ecce ipse timor eorum alius iudex fuit. certe 
 ipse a nobis nihil accepit et pro nobis libere iudicauit: non 
 gratificatus est eorum personae quibus internus haerebat. de 
 quorum secreto cubiculo procedebat, et antequam causa diceretur 
 prior iudicauit, quia eam prior in ipsorum corde cognouit. 
 denique processit ille ut causam nosset, processit iste qui 
 nouerat; ille iudicauit stando audiendo loquendo, iste tantummodo 
 in medium procedendo. puto quod melius dicebant ut 
 iam causa non ageretur; quanto enim citius eam finiuit litigatorum 
 timor quam cognitoris labor! ille quaerebat quid ex 
 eorum chartulis legeretur, iste indicauit quid in eorum cordibus 
 ageretur.

Quoniam autem ad hoc uenerant territi eis, 
 quae prolata fuerant recitanda, ut dicerent iam lapsam esse 
 causam temporibus et agi non posse, proposuerunt nobis quod 
 iam fuerat ante transactum, ut, si de scripturis sanctis ageremus, 
 illa minime legerentur, si autem illa recitanda eligeremus, 
 habere se ualidam praescriptionem, ut lapsam temporibus 
 causam omnino agi non sinerent, cum ipsi non seruauerint 
 quod ante promiserant, se mandato nostro, ubi nos ecclesiae

 

 

 
 
 
 causam scripturarum testimoniis egisse confessi sunt, similiter 
 [sej scripturarum testimoniis responsuros, qui petitorum discutiendas 
 esse personas non more disputantium, sed more litigantium 
 contendebant: respondimus ergo eis, ut, si nihil aliud 
 agi mallent, nisi ut quaereretur quae uel ubi sit catholica 
 ecclesia, causam eius nos non nisi diuinis quibus praenuntiata 
 est testimoniis ageremus; si autem hominibus aliqua crimina 
 obicerent, quoniam nec ipsi ea possent testimoniis diuinis, 
 sed aliquibus aliis talibus documentis ostendere, etiam nos 
 ea documentis talibus purgaturos. sic illis adsidue sua inania 
 repetentibus haec a nobis perseuerantissime repetita sunt; sic 
 eos ueritas uicit et ad illa quae protuleramus audienda confutatos 
 superatosque constrinxit. uidebant enim, si nulla crimina 
 Caeciliani obicerent communioni nostrae, nihil sibi remanere, 
 unde suam ab unitate separationem aliquo modo excusarent, 
 si autem obicerent crimina Caeciliani. nec a se nisi talibus 
 documentis posse asseri nec a nobis aliter posse defendi.

Iam uero illud inter hos eorum contentiosissimos 
 strepitus quanti emendum fuit, quod, cum diceremus hoc nos 
 proponere, ut crimina, quae solent obicere nostrae communioni 
 quae per omnes gentes dilatatur, probarent si possent, ut hinc. 
 eorum separatio utrum iusta fuerit nosceretur, responderunt 
 alienam causam nos agere uelle, hoc est transmarinarum ecclesiarum 
 quibus haec non obicerent, quoniam inter Afros esset 
 ista contentio, illas uero ecclesias potius expectare debere, ut 
 eos sibi copulent, qui in hac conlatione uicerint, et ipsi cum 
 eis habeant catholicum nomen? quid ergo adhuc quaeritis 
 quidue dubitatis, quam ecclesiam tenere debeatis? ecce habetis 
 eam, contra quam uestri episcopi causam se non habere confessi 
 sunt, cui communio nostra coniuncta est, unde ipsorum

 

 
 
 
 communio separata est. si enim modo eam expectare debere 
 dixerunt, ut qui nostrum uicerint ipsi ei copulentur et cum 
 illa teneant catholicum nomen, iam utique maiores nostri 
 maiores eorum ante uicerunt; ideo illi ecclesiae copulati catholicum 
 nomen in eius unitate tenuerunt. isti autem si a maioribus 
 nostris iam in suis maioribus uicti sunt, quare nobiscum 
 adhuc usque contendunt? si autem uicti non sunt, quare non 
 communicant illi ecclesiae, quam negare catholicam non ualentes 
 nullam causam contra eam se habere confessi sunt? ecce 
 ecclesia catholica transmarina in tot gentibus dilatata, quam 
 debere expectare dixerunt, ut eos sibi qui uicerint copulet, 
 quomodo expectare debet eos sibi copulare qui uicerint, nisi 
 ab eis criminibus, de quibus inter nos agitur, aliena sit? nam 
 si ab eis aliena non est, etiam ipsa rea uicta cum uictis quomodo 
 sibi est copulatura uictores? porro si ab his criminibus, 
 sicut fatentur, aliena est, alieni et nos sumus, qui eidem 
 communione cohaeremus. nam si propter istam communionem 
 nos contaminat crimen alienum, et ipsam cui communicamus 
 crimen contaminat nostrum. sed ipsam confessi sunt non 
 pollutam crimine Afrorum, quamuis ei sacramentorum communione 
 socientur. ibi ergo conuicti sunt nec nos pollui potuisse 
 crimine illorum, quibus sacramentorum communione sociamur, 
 quia nullo nexu consensionis inuoluimur. quamquam et 
 ipsius Caeciliani uictrix causa eisdem uerbis istorum facillime 
 demonstratur. si enim confligentibus nobis expectare debet 
 ecclesia transmarina ab istis criminibus aliena, ut eos qui uicerint 
 sibi et catholico nomini adiungat, tunc expectabat, 
 quando maiores istorum cum Caeciliano acriter confligebant. 
 ille ergo tunc uicit, quem sibi post conflictum illa quae hoc 
 expectauerat copulauit. aut si potuit et pollutum sibi in sacramentorum 
 communione copulare et, sicut iam confessi sunt, 
 ab his criminibus inpolluta persistere, multo magis uicimus,

 
 
 
 hinc ostendentes proprium onus quemque portare et nec causam 
 causae nec personam praeiudicare personae.

Iam uero ut mandato nostro, ubi uniuersam 
 causam complexi fueramus, nec repentinis uerbis, sed conscriptis 
 litteris respondendum putarent, quanti emendum fuit? 
 sic enim constitit eos respondere non potuisse his omnibus, 
 quae in nostro mandato posita nec attingere omnino suis litteris 
 uoluerunt. neque enim potest aliquis dicere prosecutionem 
 nostram memoriter eos non potuisse retinere et propterea rebus 
 necessariis non omnibus respondere uoluisse. editum est eis 
 mandatum nostrum per notoriam postulantibus et hoc ipsum 
 allegantibus, ut instructi possent ad omnia respondere. et 
 cum iam septem delecti essent a ceteris, qui omnia pro omnibus 
 agerent, litteras tamen ipsas, quibus nostro mandato 
 respondere conati sunt, totius concilii sui nomine protulerunt 
 tamquam epistulam ab omnibus illis ad cognitorem datam. 
 quam si nollemus admittere, iure optimo faceremus. neque 
 enim ordinis erat, ut post iniunctam septem hominibus causam 
 iam quicquam nisi per illos qui delecti fuerant ageretur. sed 
 ne litteris nostris litteras eorum timuisse uideremur, sine ulla 
 haesitatione ut legerentur allegarentur admisimus. optandum 
 enim et ut dixi emendum erat, ut post tot dierum dilationem, 
 quam eis petentibus concesseramus, adferrent elucubratum 
 laborem, in quo eos mandato nostro non respondisse satis 
 utrasque litteras legentibus appareret et nos eisdem ipsis litteris 
 eorum sine ulla dilatione mox respondisse constaret. si 
 enim homines tam tardo ingenio sunt, ut eos arbitrentur

 

 
 
 
 aliquid dixisse, in quibus locis mandati nostri tacere noluerunt, 
 neminem puto esse tam stolidum, qui etiam in his locis aliquid 
 eos respondisse existimet, in quibus omnino tacuerunt. 
 non enim parua uel quasi contemnenda sunt, cum in his potius 
 omnis causa consistat.

Nam testimonia scripturarum, quibus adseruimus ecclesiam 
 cui communicamus ab Hierusalem coeptam toto terrarum 
 orbe diffundi, tamquam omnino dicta non fuerint, praeterierunt 
 magna mole diuinae auctoritatis oppressi. item quod in nostro 
 mandato positum est de beato Cypriano, qui tolerandos potius 
 in ecclesia malos quam propter eos ecclesiam deserendam et 
 praecepto admonuit et suo confirmauit exemplo, attingere 
 omnino non ausi sunt, credo intellegentes, quod, Cypriani 
 auctoritatem si in aliquo scripto eius labefactare temptarent, 
 faterentur etiam nos recte auctoritati eius non cedere in eo, 
 quod de iterando baptismo solent eius placita uel decreta 
 proferre. quam(quam) nec ipsam de baptismo Cypriani sententiam 
 aperte commemorare uoluerunt, scientes etiam illic, 
 si facerent, se offensuros esse naufragium, quoniam Cyprianus 
 non reliquit unitatem et cum eis in illa permansit, qui de hac 
 re diuersa senserunt. unde aut tunc ecclesia perisse dicenda 
 est et non fuit iam, ex qua nasceretur Donatus illorum, aut 
 si, quod uerum est, permansit ecclesia, non in ea contaminant 
 mali bonos, sicut Cyprianus etiam iudicauit, qui cum diuersa 
 sentientibus in eadem uniuersitate permansit. ac per hoc isti 
 se detestando sacrilegio schismatis induerunt, qui propter 
 nescio quorum crimina non probata, etiamsi uera essent, nullo

 

 
 
 
 modo se ab unitate toto orbe diffusa separare debuerunt. hoc 
 illi quantum intellegitur praeuidentes ab illo testimonio Cypriani, 
 quod in nostro mandato commemoratum est, toto silentio 
 transierunt.

Illud etiam, quod in causa Maximianistarum ipsi quoque 
 suo iudicio declararunt, nec propter malos unitatem deserendam, 
 qui Maximiani socios a Maximiano dixerunt non fuisse 
 pollutos et eos inde quos damnauerunt in honore integro susceperunt 
 et baptismum Christi licet foris ab ecclesia datum 
 agnoscendum potius quam destruendum esse monstrarunt, cum 
 a Feliciano in schismate baptizatos et cum illo postea receptos 
 iterum baptizare non ausi sunt, etiam hoc ergo cum in nostro 
 mandato legerent, tacendum potius et praetereundum quam 
 ulla contradictione refricandum esse censuerunt. causam etiam 
 Caeciliani a causa ecclesiae in nostro mandato distinctam et 
 tamen etiam ipsam omni ex parte defensam respondendo prorsus 
 non attigerunt. quis ergo eos illi mandato nostro respondisse 
 arbitretur, quando contra haec omnia nullum uerbum 
 facere nec saltem qualiscumque responsionis obumbratione 
 conati sunt? quod autem uisi sunt respondere, legat qui uo- 
 luerit et iudicet eidem ipsi mandato nostro conferens litteras 
 eorum praeter responsionem quam continuo reddidimus, qua 
 omnia uanitatis eorum machinamenta subuersa sunt.

Iam illud, si montes aureos daremus, quando 
 emere possemus, quod obiecta sibi Maximiani causa, ut intellegerent 
 eo modo non obfuisse Caeciliano concilium, quo in 
 eum absentem septuaginta episcopi quod uoluerunt pronuntiauerunt, 
 quomodo non obfuit Primiano, cum similiter absentem 
 pro Maximiano centum ferme episcopi damnauerunt, uehementissime 
 perturbati et in horrendas contrusi angustias

 
 
 
 responderunt nec causam causae nec personam praeiudicare personae, 
 his paucissimis uerbis totam nostram causam, de qua cum 
 eis superius confligebamus, omnino inuictam esse firmantes? 
 quid enim aliud agebamus, tot testimoniis sanctorum eloquiorum, 
 tanta auctoritate prophetarum apostolorum episcoporum 
 ipsorumque aduersariorum demonstrantes bonos a malis sacramentorum 
 communione non pollui, si corde uoluntate moribus 
 operibus diuersas habeant causas gerantque personas? quid 
 enim aliud laborabamus, nisi ut appareret nec causam causae 
 nec personam praeiudicare personae? hoc ipsi breuiter conpulsi 
 summa necessitate dixerunt, quia, cum a nobis diu 
 diceretur, ueritati cedere noluerunt.

Illud etiam quibus thesauris, quibus opibus, 
 quibus pretiosorum lapidum aggeribus emendum fuit, quod 
 maiores suos apud imperatorem Constantinum persecutos 
 Caecilianum non confiteri tantum, uerum etiam profiteri atque 
 gloriari minime dubitarunt eumque ab imperatore damnatum 
 etiam mentiendo adseuerare conati sunt? ubi est illa uox, qua 
 uos decipere consuerunt nobis inuidiam concitantes, quod 
 apud imperatorem causam agamus ecclesiae? ubi sunt uerba 
 Primiani apud acta magistratus Carthaginiensis expressa: \'illi 
 portant multorum imperatorum sacras, nos sola offerimus 
 euangelia\'? ubi est illa praeclara laudatio, qua extollunt separationem 
 suam, dicentes eam esse ecclesiam ueritatis quae 
 persecutionem patitur, non quae facit? nempe elisa est, nempe 
 prostrata. leguntur prosecutiones eorum; negare non possunt, 
 quia leguntur etiam suscriptiones eorum. tenemus eos confitentes 
 profitentes gloriantes maiores suos Caecilianum apud imperatorem 
 grauiter persecutos, tenemus etiam Caecilianum

 

 
 
 
 persequentibus eis ab imperatore damnatum. non ergo iam clament 
 segregationem suam ideo esse ecclesiam ueritatis, quia persecutionem 
 non facit sed patitur, aut fateantur non eam fuisse ecclesiam 
 ueritatis, quando a maioribus eorum Caecilianus patiebatur. si 
 enim continuo boni sunt qui persecutionem patiuntur, bonus 
 -erat Caecilianus quando patiebatur; si autem potest quidem 
 fieri, ut et mali persecutionem patiantur, sed boni non possunt 
 esse qui faciunt, non erant boni maiores eorum quando Caecilianum 
 persequebantur. porro si fieri potest, ut et boni faciant 
 et mali patiantur, non ideo nos culpandi sumus nec ideo isti 
 laudandi, quia tale aliquid patiuntur, quale Caecilianum maioribus 
 suis facientibus passum esse gloriantur. et tamen Caecilianum ab 
 imperatore damnatum omnino non constitit, sed in eius absolutione 
 atque. purgatione, quae iudicii episcopalis et imperialis 
 recitatione constiterat, nihil postea probari potuit inmutatum. 
 ita factum est, ut remota, Caeciliani damnatione, de qua ipsi 
 mentiti sunt, remanserit persecutio, quam maiores suos fecisse 
 confessi sunt.

Parum fuit, ut Caecilianum ab imperatore damnatum 
 et mentiendo gloriari auderent et asserendo probare non possent. 
 insuper etiam probauerunt et nostra in eam rem documenta 
 fortius adiuuerunt, Caeciliani absolutionem mansisse 
 firmissimam, non, sicut mentiti fuerant, imperatoris posteriore 
 iudicio in contrarium commutato. nam primo Mileuitanae 
 ecclesiae catholicum episcopum Optatum recitandum petiuerunt, 
 pollicentes inde se probaturos Caecilianum ab imperatore 
 -damnatum. quae lectio cum magis contra eos recitaretur, nemo 
 risum potuit continere. qui tamen risus non utique conscriptioni 
 gestorum potuisset adiungi et omnino latuisset, nisi et

 

 
 
 
 ipsum latere non sinerent dicentes: \'audiant qui riserunt.\' hoc 
 sane scriptum est et suscriptum. quod enim pro se legi uoluerunt, 
 ambiguum fuit. unde cum rectissime cognitor iussisset 
 paulo superius recitari, ut inde si possent uerba illa clarescerent, 
 hoc recitatum est quod nolebant, id est Caecilianum fuisse 
 purgatum, quem prius legendum dederant non sicut iactabant 
 damnatum, sed Brixae bono pacis retentum. hic cum dixissent 
 illis uerbis Optatum damnationem Caeciliani extenuare uoluisse, 
 dictum est eis, ut euidentem Caeciliani damnationem 
 aliunde recitarent, ut ab Optato eam extenuatam posset ostendi, 
 qui apertissime scripserat Caecilianum fuisse purgatum. hoc 
 cum facere omnino non possent, interiectis atque consummatis 
 omnium morarum superfluis ambagibus apertissime nos adiuuare 
 coeperunt. tamquam enim a nobis essent instructi uel 
 tamquam nobiscum ad innocentiam Caeciliani defendendam 
 declarandamque delecti, cum quaereretur ab eis, ut, si possent, 
 ostenderent quod dicebant, posteriore iudicio Caecilianum ab 
 imperatore damnatum, cuius imperatoris litteras legeramus 
 quae illum ostenderant absolutum, protulerunt libellum maiorum 
 suorum ad eundem Constantinum imperatorem datum, quo 
 apertissime demonstrarant illius iudicio se potius fuisse damnatos. 
 contigit enim eis apud imperatoriam potestatem quod 
 inimicis sancti Danihelis, qui hoc ab eisdem leonibus passi 
 sunt quod pati uoluerant innocentem. hic cum breuiter admonuissemus 
 illum libellum pro nobis contra se potius recitasse, 
 aliud addiderunt, proferentes eiusdem imperatoris litteras ad 
 Uerinum uicarium datas, ubi eos grauiter detestatus et domini

 

 
 
 
 iudicio, qui iam in eos coeperat uindicare, dimittens ignominiosissima 
 indulgentia de exilio relaxauit. ita manifestissime constitit 
 non solum nullam Caeciliani damnationem fuisse postea 
 consecutam, uerum etiam eius absolutionem atque purgationem 
 et poena illorum et detestabili indulgentia fuisse firmatam. 
 haec tam excellentia documenta., quod fatendum est, non habe 
 bamus in manibus, sed forsitan, si alicubi esse audiremus, 
 unde nobis gratis dari non possent, quolibet praemio perueniremus 
 ut nobis describenda permitterentur. quantum autem 
 daremus, si uenale proponeretur, ut pro nobis etiam ab ipsis 
 aduersariis legerentur?

Quid uidetur addi iam posse, ut nos cumulatius 
 adiuuarent? et tamen addiderunt. commemorauerunt enim 
 causam Felicis Aptugensis, a quo Caecilianus fuerat ordinatus, 
 cui Felici traditionis crimen intenderant. absoluto autem Caeciliano 
 cum perficiendae instaretur unitati, quaestionem de 
 isto Felice commouerant, eo modo posse arbitrantes Caecilianum 
 iam purgatum alienis criminibus inretiri. etiam haec 
 ergo causa Felicis discussa est proconsulari iudicio, ubi liquidissime 
 innocentia Felicis apparuit. sed quoniam quidam Ingentius, 
 qui eodem iudicio aduersum Felicem falsum se fecisse 
 confessus est, nec puniri facile debuit, ubi causa episcopi 
 uertebatur, nec facile a proconsule dimitti potuit tanti criminis 
 reus nisi imperatore consulto, quo instante illa omnia 
 gerebantur, rettulit inde pro consule et rescripsit imperator, 
 ut ad eius comitatum idem Ingentius mitteretur, uolens maiores 
 istorum, a quibus cotidie interpellabatur, in praesentia confutari, 
 nihil tamen dubitans de purgatione, immo eam

 

 
 * 
 
 
 uerborum quoque suorum manifestatione confirmans, sicut rescriptum 
 eius ostendit. haec nos omnia documenta causae Felicis in 
 manibus habebamus et disposueramus tradere recitanda. in 
 quo ipsi nos praeuenerunt et easdem imperatoris litteras 
 de Ingentio ad se mittendo priores protulerunt et recitauerunt, 
 iam fortasse nobis ea non recitaturis, quia sufficere putabamus 
 etiam causam Caeciliani ita peractam esse, ut nihil amplius 
 exigi uideretur. sed aduersariis nostris id agentibus, ut persecutio, 
 quam maiores eorum apud imperatores nostris maioribus 
 fecerunt, et eorum calumniae superatae cumulatius apparerent, 
 quid faceremus nisi oblata libenter accipere et gratias domino 
 in omnibus agere? Constantini ergo litteras ipsi protulerunt, 
 ipsi recitauerunt. incredibile uidetur esse quod dico, sed gesta 
 testantur: conscriptae sunt eorum prosecutiones, tenentur suscriptiones. 
 ipsi, inquam, recitauerunt Constantinum suscripsisse, 
 quod Aelianus pro consule in causa Felicis (audientiam) praebuerit 
 conpetentem et quod a crimine traditionis innocentem 
 Felicem fuisse constiterit, sed Ingentium ad comitatum suum 
 propterea mitti uoluisse, ut his, inquit, qui in praesentiarum 
 agunt et diurnis diebus interpellare non 
 desinunt, praesentibus et coram adsistentibus apparere 
 et intimari posset frustra eos Caeciliano 
 inuidiam conparasse et aduersus eum uiolenter 
 insurgere uoluisse. ipsi recitauerunt. quis nostrum hoc auderet 
 optare, ut, quos iniquitas fecerat nostros accusatores, 
 eos ueritas nostros faceret defensores? sic et illum Balaam, 
 quem temporibus antiquis ad maledicendum dei populum conduxit 
 iniquitas, benedicere conpulit ueritas.

Sicut autem ordo consulum ostendit, quem 
 tunc considerare temporis angustia non sinebat — neque 
 enim praesto erant libelli, qui consulares uocantur, aut quisquam 
 eos rem tam inanem crederet obiecturos, ut respondere 
 nos uellent, quid misso Ingentio gestum fuerit uel utrum omnino 
 sit missus Ingentius, cum et innocentiam Felicis proconsularis 
 sententia declarauerit et eandem sententiam responsio 
 imperatoris ab ipsis prolata et recitata firmauerit, et magis 
 utique ipsi protulissent, si quid misso Ingentio pro se gestum 
 fuisse confiderent —, sicut ergo consulum ordo declarat, primo 
 Caecilianus episcopali iudicio Miltiadis est absolutus, deinde 
 non post longum tempus Felicem proconsulari iudicio constitit 
 innocentem, ac sic postea Caecilianus etiam ab imperatore 
 inter partes cognoscente purgatus est, deinde post aliquot 
 annos aduersarii eius ignominiosa illa indulgentia relaxati sunt. 
 nam Miltiades iudicauit Constantino ter et Licinio iterum consulibus 
 VI Nonas Octobres. Aelianus pro consule causam 
 Felicis audiuit Uolusiano et Anniano consulibus XV Kal. Martias, 
 id est post menses ferme quattuor. Constantinus ad 
 Eumalium uicarium de purgatione Caeciliani scripsit Sabino 
 et Rufino consulibus IIII Idus Nouembres, id est post biennium 
 et menses prope octo. et idem imperator ad Ualerium 
 uicarium de illorum exilio soluto et eorum furore deo uindici 
 dimittendo litteras dedit Crispo et Constantino iterum consulibus 
 III Nonas Maias, id est post quartum annum et mensem

 

 
 
 
 ferme sextum. unde sine ullis ambagibus liquidissime constat 
 siue misso ad comitatum Ingentio siue non misso nihil postea 
 contra Caecilianum fuisse iudicatum, immo eum iudiciis quoque 
 imperialibus uictorem aduersariorum et persecutorum suorum 
 postea declaratum.;

Eat nunc pars Donati totiens inprobata, totiens 
 calumniosa, totiens mendax, totiens confutata, totiens modis 
 omnibus superata atque confusa: adhuc iactet iudicem a nobis 
 fuisse corruptum. quasi uox alia uictis esse consueuit! prorsus 
 iudex corrumpendus fuit, ut quod ipsi bene egerant illius 
 infirmaret auctoritas. sed nec male illos egisse dixerim; immo 
 uero optime egerunt, qui contra suos errores pro ueritate tanta 
 dixerunt. nam si causa eorum consideretur, re uera contra 
 ipsos, si autem prosecutiones eorum legantur, magis secundum 
 ipsos iudicauit. an uero in ea causa ille qui medius erat 
 aduersaretur nobis, in qua illi qui ex aduerso stabant dixerunt 
 protulerunt recitauerunt tanta pro nobis? quid emere a iudice 
 deberemus, quando ab aduersariis illa non emimus quae iudicem 
 cogerent, etiamsi ab ipsis accepisset pecuniam, pro nobis 
 ferre sententiam? quamquam si non eum nossemus deum 
 timentem et iustitae dilectorem et ab omnibus huiusmodi 
 sordibus alienum, nos in illum talem suspicionem dirigere 
 deberemus, qui [nimia patientia] cum eos uideret premi ueritate 
 nec eis uideri uellet aduersus, nimium patienter pertulit 
 homines per inania uagantes et tam multa superflua dicentes 
 et ad eadem totiens conuicta redeuntes, ut gesta tantis uoluminibus 
 onerata paene omnes pigeret euoluere et quemadmodum 
 acta causa sit legendo cognoscere. quod illi utrum magis 
 inopia ueritatis an industria calliditatis egerint nescio. hinc 
 tamen solum causam tam pessimam utcumque adiuuare

 
 
 
 potuerunt, quam potius deserere debuerunt. denique si in illos qui 
 egerunt intendant ceteri accusationem eosque potius asserant 
 a nobis fuisse corruptos, ut tot prosecutionibus uel a se prolatis 
 lectionibus sic adiuuarent causam nostram, sic perimerent 
 suam, nescio quemadmodum se possint defendere et ab ista 
 suspicione purgare, nisi forte dicant: \'si corrupti essemus, 
 causam tam malam et per nos et per illos conuictam cito 
 etiam finiremus. nunc uero uel inde credite nos ex animo 
 adfuisse et aliquid prodesse uoluisse, quod multum loquendo 
 egimus, ne quod actum est facile legeretur et nos esse uictos 
 cito cognosceretur\'. si hoc ab eis non fieret, nec ipsis nec nobis 
 iurantibus forsitan crederetur illa, quae pro nobis contra se 
 et tam multa dixerunt et tam multa legerunt, gratis eos 
 nobis omnia praestitisse. nec tamen ipsis, sed deo potius hinc 
 agimus gratias. ut enim illa omnia uel loquendo uel legendo 
 pro causa nostra promerent atque propalarent, ueritas eos 
 torsit, non caritas inuitauit.

Quapropter, fratres, si tamen non irascimini 
 quia fratres uocamus — illi enim, cum hoc a nobis audirent, 
 iniuriam sibi fieri apud acta dixerunt nec mandato nostro 
 ammoniti, ubi hoc ex propheta testimonium positum est, 
 recolere potuerunt deum praecepisse: dicite \'fratres nostri 
 estis\' (his) qui uos oderunt et qui uos detestantur, 
 ut nomen domini honorificetur et appareat illis 
 in iucunditate, ipsi autem erubescant —, ergo iam, 
 fratres, appareat uobis nomen domini in iucunditate, quod super 
 nos inuocatum est et cuius utrique sacramenta portantes non 
 inmerito dicimur fratres. iam pacem amate, consuetudinem

 

 
 
 
 litigiosam et calumniosam iam saltem conuictam confusamque 
 relinquite nec ipsos odieritis, quando ad nos correcti transeunt, 
 sed quando in errore nefario permanentes uos adhuc usque 
 seducunt. nec sibi ipsi magni uideantur, quod eis honorem in 
 unitate deferimus quem possideant liberandi; hunc enim habentes 
 extra unitatem magis sunt inde damnandi. signa quippe 
 militaria perniciosius ab usurpatoribus habentur quam si omnino 
 non haberentur, nec tamen eis correctis et in castra imperatoris 
 redactis illa franguntur aut abolentur, sed eos, quos antea 
 prodebant atque puniebant, iam ornare incipiunt et munire. 
 quid adhuc adtenditis ad eorum insanas querellas et uana 
 mendacia? nocte causa finita est, sed ut nox finiretur erroris; 
 nocte dicta sententia est, sed fulgens lumine ueritatis. inclusos 
 se tamquam in carcere fuisse conquesti sunt; ibi et nos eramus: 
 aut utrisque facta est iniuria aut utrisque adhibita diligentia. 
 sed quomodo dicamus iniuriam, quando in tam, spatioso 
 et lucido et refrigeranti loco nos fuisse recolimus? aut 
 quomodo erat carcer, ubi erat et iudex? postremo clausum 
 fuisse nos nesciebamus, qui simul intus eramus. ipsi unde 
 sciunt, nisi quia fugere fortasse uoluerunt? sed quis non 
 uideat, quod ista inania et ridenda potius quam refellenda de 
 tali cognitore non dicerent, si pro sua causa possent ualidum 
 aliquid inuenire quod dicerent? scimus quam multi uestrum 
 et forte omnes aut paene omnes dicere soleatis: o si in unum 
 locum conuenirent, o si aliquando conferrent atque illis disputantibus 
 ueritas appareret!\' ecce factum est, ecce conuicta 
 est falsitas, ecce apparuit ueritas. quid adhuc fugitur unitas, 
 quid adhuc contemnitur caritas? quid nobis (opus) est per 
 nomina hominum diuidi? qui nos creauit unus est deus, qui

 

 

 
 
 
 nos redemit unus est Christus, qui nos consociare debet unus 
 est spiritus. iam nomen domini honoretur et appareat uobis 
 in iucunditate, ut agnoscatis fratres uestros in ipsius unitate. 
 iam in prosecutionibus episcoporum uestrorum qui nos separabat 
 error est uictus: aliquando in cordibus uestris uincatur 
 et diabolus et gregi suo collecto atque pacato sit propitius 
 qui hoc praecepit Christus.

AVGVSTINI RETRACTATIONVM. LIB. II CIP. LXVI (XL) 
 
 
 (PAO. 178, 5 ED. KNOELL). POST CONLATIONEM CONTRA DONATISTAS LIBER UNUS. 
 
 
 Librum etiam scripsi grandem satis, quantum existimo, 
 diligenter ad ipsos Donatistas post conlationem, quam cum 
 episcopis eorum habuimus, ne ab eis seducerentur ulterius. 
 ubi respondi etiam quibusdam uanitatibus eorum, quae ad nos 
 peruenire potuerunt, quas uicti, ubi poterant et quomodo 
 poterant, iactabant, praeter illa, quae dixi de gestis conlationis, 
 unde, quid actum sit, breuiter nosceretur. multo autem breuius 
 id egi in quadam ad eosdem rursus epistula, sed quia 
 in concilio Numidiae omnibus, qui ibi eramus, hoc fieri placuit, 
 non est in epistulis meis. sic quippe incipit: Siluanus senex, 
 Ualentinus, Innocentius, Maximinus, Optatus, Augustinus, 
 Donatus et ceteri episcopi e concilio Zertensi ad Donatistas . 
 
 
 

 
 Hic liber sic incipit: Quid adhuc, Donatistae, seducimini ?