Excerptorum codicem, quem de nonnullis operibus sancti 
 Augustini cohortante domno meo Marino abbate uel ceteris 
 sanctis fratribus quomodocumque compegeram, continuo transferri 
 uobis sancto quo polletis studio uoluistis, et cum bibliothecae 
 uestrae copia multiplex integra de quibus pauca decerpsi 
 contineat opera, placuit tamen habere decerpta. at ego 
 prospiciens ne forsitan a legentibus temeritatis arguerer, necesse 
 habui causas facti praefatione fateri: quae ita se habent: 
 inter magnos et egregios catholicae doctores ecclesiae praeclarum 
 fuisse et esse beatum Augustinum quis ignoret episcopum? 
 quem cum diuina et humana eruditione mirabilem 
 omnes orthodoxi toto terrarum orbe uenerentur, praecipue 
 tamen apostolicae sedis antistites scripta. eius sua probabiliter

 

 

 
 
 
 auctoritate firmantes tanto maiori studio semper amplexi sunt, 
 quanto ampliori solacio his usos se fuisse testantur. nam contra 
 multos hostes ecclesiae dimicantes et maxime contra uersipelles 
 inimicos gratiae dei doctrina eius instructi uel potius 
 eadem inlustrati gratia semper exstitere uictores: cuius uictoriae 
 praemia in tantum donante deo posteris prosunt, ut et ieiunos 
 copiosius pascant et fortes armis spiritalibus muniant. catholica 
 si quidem diuinae legis explanatio non solum esurientibus 
 alimonia sed et dimicantibus efficitur armatura. nec immerito 
 uicarii illius, cui pascendas oues dominus ore proprio commendauit, 
 compastoralis officii socium copiosa gregi dominico 
 de pratis scripturarum pabula procurantem peramplius dilexerunt, 
 suum uerissime putantes bonum quod per fraternam 
 scientiam gratulabantur inuentum, scientes hunc intellegibilem 
 ad condiendos animos salem etiam pecoribus abiectissimis profuturum. 
 quorum omnium ego prorsus abiectior ex aliquantis 
 eiusdem beati uiri praeclaris operibus perpauca ruminando 
 quodam modo lambendoque decerpsi, quae praestantibus amicis 
 integra legeram: nam omnia illius habere uel inuenire quis 
 possit? nonnulla ergo legenti mihi atque habere cupienti 
 quia facultas minime suppetebat, idcirco quaedam uelut ex 
 ingenti prato floribus asperso caelestibus ex librorum eius quae 
 data est copia inops aegerque conlegi: inops scilicet peritia., 
 aeger offensa, uel informari tanta doctrina cupiens uel sanari. 
 ueritatem namque sententiae Salomonis, qua ait: fauus 
 mellis uerba prudentiae, dulcedo animae, sanitas 
 ossuum, in supra dicti uiri dulcissima et sanissima eruditione 
 persensi. pauca proinde quae congessi non solum mihi qui 
 sensu censuque sum pauper sed etiam his qui utroque praediti 
 sunt munere profutura confido. nam cum in manus eorum

 

 
 
 
 haec eadem excerpta peruenerint, aut ardore mendicantis accensi 
 aut inordinata, ut assolet, congestione permoti dabunt 
 operam uel plura studiosius habere uel ex his aptiora decerpere 
 atque in unum corpus redacta saepius lectitare. ita 
 forsitan imperiti desiderium compendiis poterit militare doctorum 
 plerumque enim quod ineptius a paruis arripitur a 
 magnis aptius adimpletur. certe si nullus magnorum id uel 
 facere uel habere dignetur, saltem illi quibus plenaria tanti 
 desunt operis his fortasse delectabuntur excerptis, quia facilius 
 unum codicem quis poterit sibi parare quam multos. a singulis 
 sane capitulis diuersae res uel etiam quaestiones atque sententiae 
 de quo opere uel libro sint indicantur, ut, si quis ignorat ubi 
 eas plene possit inuenire, cognoscat. integrum uero librum 
 uisum est excerptorum debere esse principium et ille potissimum 
 mihi praeponendus occurrit, quem idem beatus Augustinus 
 antistes ad sanctum Hieronymum post primum de animae 
 quaestione noscitur scripsisse presbyterum, soluens illam 
 ex epistula Iacobi apostoli quam in primo praenotaui capitulo 
 quaestionem: in quo libro quattuor illas uirtutes, id est 
 prudentiam, temperantiam, fortitudinem atque iustitiam, ad 
 illud geminae dilectionis dei et proximi latum mandatum 
 nimis, in quo tota lex pendet et prophetae, mirifice rettulit. 
 ob hoc itaque congruum putaui atque conueniens ut his excerptis 
 caritas, qua dispersa solent adunari integritate, libri 
 daret exordium, quae et uirtutum omnium perfectio et supernae 
 legis est plenitudo; ipsa quoque finem dedit operi, quae non 
 habet finem. nam paene ultimus numeri titulus ordinem

 

 

 
 
 
 nutriendae, ultimus enutritae laudem continet caritatis; per 
 quam adiuro lecturos ut mihi indigno ueniam dignanter tribuant 
 et orationum praesidia clementer impendant. si quis 
 sane transferens hoc opus his quae congesta sunt alia addere 
 forte uoluerit, congruis adiciat locis, ut praedicti duo de caritate 
 tituli finem semper teneant excerptorum.