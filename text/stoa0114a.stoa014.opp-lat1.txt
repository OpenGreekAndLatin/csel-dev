Nulli dubium est, hominem, qui carnalis concupiscentiae 
 inlecebras sacri amator instituti magistra uiuendi arte domuerit 
 et praeceptorum falce caelestium erraticos palmites de 
 conuersationis suae radice sustulerit uitali traditurus incendio 
 fructuosa plantaria ad supernum fouere ualitura conpendium, 
 unde annuas diuina iussa capiant pensiones, et eum sicut 
 sinceritate innocentiae ita opinionis luce gratulari. nec bonorum 
 facem meritorum maledicentis credendum est extingui 
 posse conflatu, quoniam, etsi dente tangatur inuidi, splendor 
 uitae umbram uenenatae oblocutionis excludit. auctorem 
 repetunt tenebrae, quae ad inuoluendum iubar aptantur: 
 nitorem siderum nox infusa non obruit: ad genium claritatis 
 proficit cum obscuritate conflictus : lunaris globi ministerium 
 die recedente plus rutilat et placet suo lumine, dum fugat 
 alienum. sub externum ius non mittitur qui lucem facere ut 
 auctor adsumit. sed quoniam noxiae mentes definitis se 
 aestimant senioribus non teneri, putantes prophetarum praecepta 
 dicentium os detrahentis eradicabitur cum aetate 
 ueterescere et ualitudinem non habere per tempora, quasi 
 nouellis tantum timor debeatur statutis et ad poenam reos 
 lex annosa non teneat, cum temporum operator deus prophetae 
 usus officio et antiqua iusserit et moderna disponat et unus

 

 
 
 
 atque idem boni fabricator instituti circa homines quod praemisit 
 in parentibus seruet in posteris. sed ad propositum 
 reuertamur. exercentur quidem sanctae animae sermonibus 
 aemulorum et ad gloriae augmenta deputant quicquid contra 
 earum meritum accusator ingesserit, sicut doctor gentium 
 clamat, homines oblocutionibus exerceri. ut solent arbores, 
 quae ad terrae penetralia ualidis radicibus peruenerunt, despicere 
 flabra uentorum et certamina procellarum stabilitate 
 propria animante contemnere, sic illi repudiantes superstitiosi 
 quae inpacta fuerit caligo figmenti per sudum radios bonae 
 conuersationis ostendunt. nam dum quis illorum obiectis conscientia 
 teste congreditur, ad triumphi spem interna aestimatione 
 percurrit. nos tamen, quos pastoralis cura constringit, 
 quibus tuendarum commissa est animarum diligentia, ne 
 summorum quispiam minimorumque dispereat, maxime cum 
 mali ipsius recens oculis offeratur exemplum, cum apostolicae 
 sedis praesulem et omnium pene ecclesiarum gubernacula 
 tractantem per proximi tumultus incendium inimicorum rabies 
 tali ore momordisset et in. ruinam suam aliquorum furor sine 
 iusta indignatione surrexerit: hanc ergo uolentes morborum 
 desecare perniciem, ne in locum iniquae adsertionis nostrorum 
 aliquis neglegentias aucupetur et similitudine ueritatis ad 
 inpugnationem fultus occurrat, qui, ut aiunt, uiua hominum 
 testimonia non formidant, dum, quod nefas dictu est, conuicti 
 loco deputatur incautus et fecisse scelus creditur qui potuisse 
 facere perhibetur (nemo dei oculos quam hominis iudicat plus 
 timeri: errorem creditur fouere solitudo et profundam nequitiam 
 incomitatus admittere, quasi caelo facinora penetralibus 
 inclusa non pateant et uindicari malum nequeat, quod

 

 
 
 
 homo non respicit): credentes quod rem studii possint deputare 
 necessitati et, dam homo homini custos est, alio maledicendi 
 ordine pudicitiam ualeant adplicare formidini, nos 
 quidem uel ex una parte carpendi occasiones incidimus, nos 
 supernae memores disciplinae qualemcumque sacerdotalem 
 dexteram uolentibus perire porrigimus et a ruinae praecipitio 
 diabolicis actos stimulis retardamus, ut discant loquaces uel 
 post decreta praesentia religiosum amare silentium. â– 

Nullum ergo sacerdotum antiquis et modernis legibus obsequentem 
 nullumque leuitarum sine bene probata uolumus in 
 quocumque loci manere persona, uel quem substantiae exilitas 
 non permiserit habere consortem, ipse concellaneus fiat alterius. 
 publicum sit apud religiosos omne quod geritur: clandestina 
 repudietur obscuritas: multos habeat actuum conscios 
 qui deo debet innocentiam. uideant aemuli, quia qui testes 
 adhibet uult probari: male deprehensa iudicetur conuersatio 
 quae non optat agnosci. certe uel si mens sit recti conscia, 
 uindicta dignus est qui alii existit causa periculi: dum enim 
 suspicionibus patefacit accessum, fit fraterni origo discriminis, 
 et qui peccandi fomenta tribuit ipse iugulum morti inpingit, 
 ut ait diuinus et beatus praeco: noli detrahere, ne 
 eradiceris, confessor Ambrosius: multi non dederunt 
 errori locum, et dederunt suspicioni. suspicio ista 
 est interitus suspicantis atque eam non caret peccato qui 
 dederit. unde mansuro cum dei et redemptoris nostri ordinatione 
 constituto sancimus, apostolicae sedis beati Petri uel

 

 
 
 
 praesulis eius papae auctoritate subnixi, quae, uitia desiderat 
 radicitus amputari, ut nullus religiosorum de memoratis ordinibus 
 aliter quam, praefati sumus audeat conuersari, uel 
 quicumque praesumpserint cum amissione pudoris honorum 
 damna sustineant. quoniam grande malum est dicatam deo 
 personam salutaribus monitis non parere nullus secum extraneas 
 habeat mulieres praeter personas canonibus designatas, 
 ne agendo taliter, etiamsi uita sit innocens, damnum opinionis 
 incurrat.