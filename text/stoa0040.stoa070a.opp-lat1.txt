Libellum, quem mihi religio tua, frater Fulgenti, direxit, non 
 aspernatus accepi; quem utrum ipse dictaueris an aliunde quaesieris, 
 non satis iam moror. est enim et hoc nostrae religionis 
 officium, non personas intendere, sed ueritatem in omnibus quaerere, 
 inuentam cognoscere et agnitam custodire. sic enim Paulus 
 apostolus dicit: omnia probate, quod bonum est tenete; 
 ab omni specie mala abstinete uos. breuiter igitur dicam 
 quod ingeniosius litteris dilatasti. dixisti unum esse baptisma, 
 quod Samaritanus, id est haereticus, habere non meruit; unum 
 hortum conclusum, quod est ecclesia, fontem habere signatum, de 
 quo nullus alienus attingit; unum oleum, quod est chrisma sanctissimum, 
 quod moriturae muscae corrumpunt et peccatores omnino 
 non dabunt. contra haec mihi in adiutorio domini paranda 
 responsio est nec aliunde sumenda nisi ex lectione diuina. uerbi 
 ergo principium iam sumamus, immo ipsum uerbum principium 
 legum dominum ducem ac principem caelestis militiae teneamus, 
 bella geramus et eius manu sacrata tuba petamus muros ualidissimos 
 ciuitatis nefariae Hiericho, id est altitudinem mundanae 
 sapientiae testamentis dominicis circumdemus, ueritatis 
 et libertatis uocibus concrepemus, aduersarios in domo Raab, id 
 est ecclesiae, quae nuntios eius suscipit, propter mundi excidium 
 confugere conpellamus, pertinaces anathema condemnemus, ut 
 hactenus uictores esse possimus. haec ergo ex lege aduersus legem, 
 ex dei testamento aduersus dei testamentum, ex ueritatis fonte 
 aduersus ueritatis fontem tam obice forte prima fronte sumpsisti,

 

 

 

 
 
 
 quasi possit ueritas a semet ipsa deuinci aut gloria luminis sua 
 luce fuscari.

Donatista dixit: Dominus et saluator noster Iesus Christus, 
 unici baptismi doctor et custos, ne sitientes animae per aridos lacus 
 mentis error adduceret, perennes haustus sibi esse proclamans 
 in euangelio suo ita testatus est, dicens: qui sitit ueniat 
 et bibat, qui credit in me, sicut Esaias dicit. 
 
 Catholicus respondit: Non habet: sicut dicit Esaias, sed: 
 sicut dicit scriptura. sed ista uelut impedimenta despiciam, 
 non longo sermone utilitatem legentis excludam. 
 
 
 Donatista dixit: Qui credit in me, sicut dixit Esaias, 
 flumina de uentre eius fluent aquae uiuae. et ne passim 
 et ubique bibi posse diceretur, merita aquarum ipse discreuit, 
 dum Samariae apostasiae originem in proprio fonte damnauit: 
 qui biberit, inquit, ex hac aqua sitiet iterum; qui biberit 
 ex aqua quam ego dedero, non sitiet in aeternum, 
 sed fiet in eo fons aquae salientis in uitam 
 aeternam.-. 
 
 Catholicus respondit: Haec utique ideo posuisti, ut nos catholicos 
 quasi Samaritanos et sine baptismo demonstrares. iam ergo 
 Donatistas in Samaritanos incipe speculari. Samaritanorum dogma 
 Regnorum libro docente tale fuit: deum timebant et simul figmenta 
 colebant; diuinam legem seruabant et patrum errores minime 
 deserebant; circumcisionis signum habebant et Israhelitarum collegium 
 non tenebant. hoc et uos facitis. deum metuitis et figmentum 
 luteum Donatum pariter colitis — et hic enim ex terra figuratus 
 est —; diuinam legem seruatis et parentum errorem non 
 relinquitis; baptismi habetis sacramentum et catholicorum non 
 uultis habere consortium. ecce uos eis per omnia similatis. sicut 
 ergo tunc Samaritanorum circumcisio secundo dari non poterat, 
 ita nunc Donatistarum baptisma iterari non debet, domino Christo

 

 
 
 
 docente: qui semel lotus est non habet necessitatem 
 iterum lauandi. circumcisio enim Samaritanorum baptisma 
 significat Donatistarum, dicente apostolo: circumcisi estis 
 circumcisione non manu facta in expoliatione corporis 
 carnis, sed in circumcisione Christi, consepulti 
 ei in baptismo. quod autem ait dominus: qui biberit ex 
 hac aqua sitiet iterum, non de baptismate, sed de terreno 
 locutus est elemento. nam si baptisma hic uellet ostendere, nullo 
 modo a Samaritana muliere posceret bibere. denique puteus ille 
 non Samariae dictus est, sed Iacob, et utique Iacob non fuit haereticus, 
 sed deo dilectus, semper carus, et ipse ex eo bibit et 
 filii eius et pecora eius.

Donatista dixit: Numquam ergo ecclesiae spiritus patitur 
 iungi quod ore diuino meruit diffamari, legis praeconio praemonente: 
 duo duo, unum contra unum, et dominus in euangelio: 
 tunc, inquit, duo erunt in agro; unus assumetur, 
 et unus relinquetur. duo molentes in molendino; 
 una assumetur, et una relinquetur. uides ergo duo esse 
 genera baptismatum et duo praemia meritorum, dum unum letalis 
 ingenii ardor exurit et bibula sitis perennes haustus excoquit, 
 alterum, quod semel potandorum meatibus sitim uitae perennitate 
 satiat. utique in effossis gurgitibus perpetuas ariditates ostendit, 
 et cum eis uitae meritum clausit, mortis aditum patefecit, dicente

 

 

 
 
 
 Hieremia: duo mala faciunt populus iste. me dereliquerunt 
 fontem aquae uiuae et effoderunt sibi lacus 
 detritos qui aquam non possunt portare, et iterum: 
 omnes qui derelinquunt te confundantur, recedentes 
 a te scribantur in libro mortis; quoniam dereliquerunt 
 te, confundantur recedentes a te fonte uitae. 
 
 Catholicus respondit: Tu unum contra unum, ego multa baptisma 
 assero contra unum. etenim paganus baptizat et Iudaeus baptizat 
 et Sadducaeus baptizat et multi extra regulam datae legis baptizare 
 non cessant. sed illud est unum quod uerum, illud uerum 
 quod Christi, illud Christi quod patris et filii et spiritus sancti. 
 hoc est uerum, hoc salubre; huic nullum est comparandum. hoc 
 qui non accipit, ipse sibi et uitae meritum clausit et mortis aditum 
 patefecit.

Donatista dixit: Quodsi, ut asseris, una fides in utroque 
 consistit, cur inter fidelem aquam et perfidam iusta separatione 
 discreuit, testante domino per Esaiam: quis nuntiauit uobis 
 quia ignis ardet? quis nuntiauit uobis locum illum 
 aeternum? ambulans in iustitia, praedicans uiam 
 rectam, odio habens facinus et iniustitiam et manus 
 abstinens a muneribus et grauans aurem ut non audiat 
 iudicium sanguinis et comprimens oculos suos 
 ne uideant iniquitatem, hic inhabitabit in alta spe; 
 fortis panis illi dabitur et aqua eius fidelis. a cuius 
 fide perfidam separans Hieremia testante sic posuit: ut quid 
 iniuriantes me praeualent? plaga mea solida facta 
 est: unde sanabo? facta est mihi sicut aqua mendax 
 non habens fidem.

 

 
 
 
 
 Catholicus respondit: Haeretici omnes licet in sua sibi disputatione 
 discordent, in baptismi tamen traditione sollemni uerbo 
 concordant, sicut circumcisio una, sed fide uaria, in Iudaeis et 
 Samaritanis ueteribus consistebat. necesse est ergo, sicut tunc, ita 
 et nunc fieri oportere conuersis, ut quod disputatione sola plectatur 
 sola iterum disputatione soluatur, ut audire de domino possint: 
 iam mundi estis propter sermonem quod locutus sum 
 uobis; manete in me, et ego in nobis. omnia enim in 
 figura contingebant illis, scripta sunt autem ad correptionem 
 nostram, in quos fines saeculorum deuenerunt.

Donatista dixit: Ezechiel quoque sic dicit: et uidebant 
 quia plures sunt qui auerterunt aquam antiquae 
 piscinae, et non aspexerunt ad eum qui fecit eam ab 
 initio, et eum qui illam condidit non uiderunt. inaudita 
 dementia perfidorum, nec diuinis uelle uocibus credere nec 
 apostoli simplicem doctrinam erroris sui faucibus uelle seruare! 
 
 Catholicus respondit: Absit, absit ut aquam antiquae piscinae, 
 sicut uos, in partem ducamus aut diuinis eloquiis non credamus. 
 quod legimus credimus et quod credimus praedicamus. audi 
 quae sit origo nostra et ubi eius aqua diffusa. in Zacharia sic 
 habes: exibunt aquae uiuae de Hierusalem; medium 
 earum ad mare (orientale et medium earum ad 
 mare) nouissimum — hoc est ab Hierusalem usque ad fines 
 terrae —; aestate et hieme erunt — id est omni tempore 
 erunt - ; et erit dominus rex super omnem terram, 
 hoc est omni terrae Christus dominabitur, non Donatus. haec est 
 possessio, haec hereditas Christi quae a sanctis colitur et perenni 
 fonte rigatur, de qua ei dictum est: dabo tibi gentes hereditatem 
 tuam et possessionem tuam terminos terrae.

 

 
 
 
 qui in ipsa est, heres ascriptus est, qui in ipsa non est, iam damnatus 
 est et morti destinatus est, scriptura dicente: qui egressus 
 fuerit domus tuae fores, ipse sibi reus erit.

Donatista dixit: Hinc sibi deus unicum baptismum esse 
 proclamat, hinc apostolus unum cunctis dixisse confirmat, deo per 
 Salomonem probante: hortus conclusus, soror mea sponsa 
 mea, fons signatus, puteus aquae uiuae, paradisus 
 cum fructu pomorum. 
 
 Catholicus respondit: Recordare legem et aduerte diligenter 
 et uide quod ex hoc paradiso, ex hoc horto concluso, ex hoc 
 fonte signato etiam foris salutis unda decurrat, quae uadit contra 
 Assyrios, contra uos uidelicet Donatistas. ex Assyriis enim Samaritani 
 illi nascuntur qui uobis sunt comparati. ipse est, inquit 
 scriptura, fluuius qui uadit contra Assyrios, contra inimicam 
 dei populo gentem. non pro illis uadit, sed contra. quibusdam 
 enim-est odor mortis in morte, quibusdam uero 
 odor uitae in uita. sicut enim, qui manducat et bibit 
 sanguinem domini indigne, iudicium sibi manducat et 
 bibit, sic et qui accipit indigne baptisma iudicium sibi accipit, non 
 salutem. nam et ludas proditor bonum corpus et Simon magus 
 bonum baptisma Christi percepit, sed quia bono bene non usi 
 sunt, mali male utendo deleti sunt. bonum est baptisma, bonum 
 est Christi sanguis et corpus, bona est et lex, sed si quis 
 ea legitime utatur. neque quia et foris est diuina non est, 
 aut quia ab alienis habetur aliena putabitur, aut quia a malis 
 iniuste tractatur a nobis iuste damnabitur. aqua paradisi aqua trinitatis 
 est. hanc ubi agnoscimus, paradisi non negamus, hanc ubi non 
 perspicimus, paradisi omnino non dicimus. quaecumque foris nata

 

 
 
 
 est, paradisi nullo modo dicenda est: ut puta Manicheus, quia 
 numquam fuit in paradiso nec sicut uos de ecclesia foras egressus 
 est, aqua paradisi putandus (non) est, quia foris exortus est. hic 
 opus habet ut uiuat, (ne) in aeternum moriatur, sed ut legitime 
 uiuat in -ipsa uiuat, ne iudicium manducet et bibat.

Donatista dixit: E contra apostolus dixisse testatur: unus 
 deus, una fides, unum baptisma. nulla in diuina doctrina 
 uarietas, per omnia dominum sequitur seruus, in nullo differt a 
 magistro discipulus. 
 
 Catholicus respondit: Quem sequeris, quem imitaris, quem huius 
 flagitii arbitraris auctorem? da mihi aliquem sanctorum post trinitatem 
 rebaptizare, quod facis. lege mihi non illas scripturas, 
 quarum auctoritate non teneor, sed noui et ueteris testamenti, 
 quibus utrique subicimur. si unum est baptisma, cur duplicas 
 unum? non enim aliud iteras quam quod inuenis uerum. quoniam 
 ergo quae destruxistis ea, sicut dixit, reaedificatis, praeuaricatores 
 uos esse monstratis.

Donatista dixit: Aut si unum putas cum reis aliqua permixtione 
 coniunctum sacramentum baptismi, audi prophetas quibus 
 sit recte dispensum, dicente Salomone: fons uitae in manibus 
 iusti. 
 
 Catholicus respondit: Bene de uobis dominus dixit; qui errorem 
 uestrum ante praeuidit: uos qui iustificatis uos coram 
 hominibus, deus autem nouit corda uestra, quia quod 
 altum est hominibus abominabile est apud deum. si 
 iustus es et fons uitae in manu tua est, non homo, sed deus es. 
 ad te confugiatur, tibi credatur, in te spes omnis uitae ponatur, 
 ipsum baptisma in nomine tuo detur et de domino taceatur, uis 
 scire ubi hunc fontem uitae requiras? in psalmo habes: apud 
 te est fons uitae et in lumine tuo uidebimus lumen.

 

 
 
 
 non legisti: filius malus superbos oculos habet, filius 
 malus ipse se iustum dicit, exitus autem suos non 
 abluet? nisi (te) ut hominem reum esse cognoueris, nisi te 
 peccatorem ueraci corde clamaueris, iustificari omnino non poteris, 
 dicente propheta: dic tu iniquitates tuas, ut iustificeris. 
 et Iohannes apostolus: si dixerimus quia peccatum non 
 habemus, nos ipsos decipimus et ueritas in nobis non 
 est.

Donatista dixit: Et Dauid dicit: oleum autem peccatoris 
 non inpinguet caput meum. 
 
 
 Catholicus respondit: Da ergo mihi aliquem tuorum quem probes 
 non esse peccatorem, ut oleum uestrum non possit esse peccatoris, 
 cum scriptum sit: nullus est hominum qui non 
 peccet. interpres male, desuper lege, ut sensum possis accipere. 
 sic ait: corripiet me iustus in misericordia et increpabit 
 me; oleum autem peccatoris non unguat caput 
 meum, hoc est: melior est misericors increpatio quam lenis adulatio, 
 sicut et illud: meliora sunt uulnera amici quam 
 uoluntaria oscula inimici. oleum peccatoris blandimentum est 
 adulatoris, de quo alibi dicit: molliti sunt sermones eius super 
 oleum et ipsi sunt iacula. oleum iusti spiritus est dei, dicente 
 Petro: Iesum a Nazareth, quem unxit deus spiritu 
 sancto. desine itaque spiritum sanctum oleum dicere peccatoris, 
 ne deum incipias asserere peccatorem.

Donatista dixit: Aperta confectio perfidorum isto loco monstratur, 
 quae inimica praesumptione a facinoroso sacerdote contacta polluitur, 
 cuius sacrificium uelut oleum uoce diuina respuitur. facineros 
 u s, inquit, qui sacrificatmihi (uitulum) uelut quicanem

 

 
 
 
 occidat, et qui offert similaginem quasi sanguinem 
 porcinum, et qui offert thus in memoria quasi blasphemus. 
 
 Catholicus respondit: Certum est quod sacerdotis et plebis 
 execretur deus ac despiciat holocausta, si bona non affuerit conscientia. 
 aut si de sacerdotibus solum dictum cupis intellegi, 
 quomodo apud uos facinorosorum non polluitur confectio sacerdotum? 
 dicis: \'quamdiu mali latent inquinare non possunt, propter 
 quod scriptum est: quae occulta, mihi, quae manifesta 
 sunt, uobis\'. si ergo quamdiu mali latent inquinare non 
 possunt, cur longe positas nationes, quibus nomen Donati et Caeciliani 
 habetur incognitum, rebaptizare non times? quis uestrum 
 aliquorum mala in eorum pertulit aliquando notitia? et si pertulisset 
 et non probasset, in nullo prorsus obesset iuxta illud: 
 quae occulta sunt, mihi, quae manifesta sunt, uobis.

Donatista dixit: Adhuc eius aquas Ambacum propheta 
 spiritu manifestat: inposuisti, inquit, in mari equos tuos 
 turbantes aquas multas. me contempsit Galaat ciuitas, 
 quae operatur stulta turbans aquas. et fortitudo 
 tua sicut hominis piratae. 
 
 
 Catholicus respondit: Agnosce in te tua tela, sicut scriptum est: 
 gladius eorum intret in corda ipsorum et arcus eorum 
 confringatur. fortitudo tua, Donatista, sicut hominis 
 piratae, qui uiribus rebaptizas, uiribus in aqua pugnas, uiribus 
 in aqua necas. ista gerens pirata captus occideris, nisi conuersus 
 paenitueris et regi Christo in catholica militaris.

Donatista dixit: Si ergo unico fonti ecclesia gloriatur, utique 
 traditorum spelunca est, quae in aquarum multitudine extollitur 
 et baptismi sui ebrietate confusa cum regibus fornicatur, 
 dicente Iohanne: ueni, ostendam tibi damnationem

 

 
 
 
 meretricis magnae sedentis super aquas multas, et inebriati 
 sunt omnes inhabitantes terram a uino fornicationis 
 eius. rogo quae sunt aquae multae nisi plura baptisma? 
 quae mulier fornicaria nisi traditorum spelunca, quae regum 
 uoluptatibus seruit obnoxia,.a quibus persecutionis poculum bibens 
 ebria caecitate populis miscet et in amentia quos rigauerit ducit? 
 cuius accessu sapientissimus Salomon interdixit: ab aqua, inquit, 
 aliena abstine te et de fonte alieno ne biberis, ut 
 longum uiuas tempus, et adicientur tibi anni uitae 
 tuae. fons aquae tuae priuatus sit tibi: ne quisquam 
 extraneus communicet tibi. solus ergo priuatum non habet 
 fontem, qui ui meretricis aquarum possidet multitudinem. Iohannes 
 quoque apostolus aquarum multitudinem inprobat dicens: et dixit 
 mihi angelus: aquas quas uidisti, super quas sedet 
 fornicaria illa, populi, turbae et nationes sunt. 
 
 
 Catholicus respondit: Ut uideo, ubicumque aqua nominata est 
 male bene, baptisma credidisti. si in bono, tibi, si in malo, mihi 
 illam tribuere uoluisti, ut de uobis impleretur quod Paulus apostolus 
 dixit: nescientes neque quae locuntur neque de 
 quibus affirmant. quemadmodum enim Iamnes et 
 Mambres restiterunt Moysi, ita hi resistunt ueritati. 
 angelus dicit: aquas quas uidisti, populi, turbae et nationes 
 sunt. et tu angelo exponenti resistis et dicis: \'rogo 
 quae sunt aquae multae nisi plura baptisma? quae mulier fornicaria 
 nisi traditorum spelunca?\' si et traditorum uocabula cupis 
 addiscere, habes uestros, Siluanum Cirtensem Felici curatori sacramenta 
 tradentem, habes Marianum ab Aquis Tibilitanis Romano 
 curatori tres codices offerentem, habes Uictorem Rusiccaziensem

 

 
 
 
 quattuor euangelia ueluti deleticia conburentem, qui Caecilianum 
 absentem damnare ausi sunt innocentem. haec est spelunca latronum, 
 haec progenies traditorum, haec mulier fornicaria, quae 
 relicto Christo Donato prostituit lupanaria, cuius domus iuxta 
 Salomonem secessus est mortis, cuius uiae sunt inferorum, quae 
 se mundam uocat cum sit sordibus plena, quae se innocentem 
 clamat cum sit sceleribus inretita, quae pudenda committit et facta 
 sua in alteram dicit, ne prior audiat quae commisit. de factis enim 
 uestris catholicos infamatis, ut populos a domino separetis. proinde 
 quod quasi tuos, ut ab aqua nostra se abstineant, hortaris et dicis: 
 ab aqua aliena abstine te et de fonte alieno ne biberis. 
 fons aquae tuae priuatus sit tibi: ne quisquam extraneus 
 communicet tibi, quis non uideat prophetam coniugibus 
 pudicitiam commendasse et te a ueritate procul errasse? 
 aut si fonti tuo communicare nullus debeat extraneus, cur extraneos 
 quaeris, cur catholicos rebaptizas?

Donatista dixit: Claret ergo apud traditores esse multitudinem 
 aquarum, ubi diuersa schismatum semina, ubi haereticorum 
 multimodas pestes, ubi Manicheorum detestanda sordium feculenta 
 uel in abruptum cenosi gurgitis lacum in aeterna morte abreptos 
 Charybdis uidit et exterminii oleum flammis edacibus animauit. 
 Catholicus respondit:s o probare, o errare, o delirare! claret 
 ergo apud traditores esse multitudinem aquarum, ubi diuersa 
 schismatum semina, ubi haereticorum multimodas pestes, ubi 
 Manicheorum detestanda sordium feculenta? quomodo probas nobiscum 
 esse schismaticorum multimodas pestes? si nobiscum essent, 
 non haeretici, sed catholici essent.

Donatista dixit: Audi dicente Salomone: muscae moriturae 
 exterminant confectionem suauitatis. olei est 
 ergo genuina suauitas, quae si tactu inprobo fuerit uiolata fit

 

 
 
 
 ingrata confectione polluta. et recte spiritus sanctus inmundis 
 alitibus traditores aequauit, quod in aliena mensa inprobi corruant 
 et olei suauitatem inmundis tactibus foedent. 
 
 Catholicus respondit: Quis tactu inprobo uiolat? qui quod inuenit 
 seruat, aut qui confectum inpudenter exterminat? quando oleum 
 uestrum tetigimus, quando spiritum sanctum iniuciando fugauimus? 
 docete aliquem nostrum in diuinitatis oleum inprobe cecidisse aut 
 trinitatis baptisma sicut uos inlicite uiolasse. muscae moriturae 
 Donatistae circumuolant per totius corporis membra; sicubi repperiant 
 uulnerata, sana pungunt, aegra lambunt et eorum ulceribus 
 peccatorum uermes fundunt, quae conscientiam mordeant, 
 quae animam finiant, quae putredinem nutriant, quae nec ipsis 
 mortuis cadaueribus parcant. muscae moriturae cum oleum exterminant 
 oleo perimuntur; neque enim uiuitis, qui spiritum sanctum 
 exflatis.

Donatista dixit: Hoc proprie Dauid sanctissimus nostrae 
 fidei regulam subministrans edocet, eundem peccatoris oleum nec 
 salutem afferre nec cuiusquam caput debere contingere. oleum, 
 inquit, peccatoris non unguat caput meum. ergo diligenti 
 examine peccatoris requirenda persona est, si non de sacerdote 
 sacrilego, ut profani asserunt, dominus dixit. 
 
 Catholicus respondit: Cum sis peccati conscius, audes dicere: 
 peccatoris requirenda persona est\'? audi quae sit peccatoris ista 
 persona. apostolus dixit: omnes pebcauerunt et egent 
 gloria dei, et Salomon: nullus est hominum qui non 
 peccet, et Iob: si in angelis suis repperit prauitatem, 
 quanto magis in filiis hominum qui terrenum habent 
 domicilium! haec est persona peccatoris, id est, omnis homo 
 peccator. si sacerdos es, homo es, et si homo es, peccator es. 
 quem te ipsum facis? dixisti te solum esse sanctum, solum iustum, 
 solum sine peccato, solum sine macula. dixisti tuum esse baptisma,

 

 
 
 
 tuum oleum sanctum, tuam mensam dominicam, tua illa omnia 
 quae fidelibus diuinitus tribuuntur. quid restat, nisi ut scelerate 
 et impie deum te esse pronunties? sed audi quid caput superbiae 
 audire meruit: quomodo cecidisti de caelo, lucifer, 
 qui mane oriebaris, qui uulnerabas gentes, qui dicebas in 
 corde tuo:super caelum ascendam, super astra 
 dei exaltabo sedem meam. sedebo in monte testamenti 
 in lateribus aquilonis, et ero similis altissimo? 
 uerumtamen in infernum descendes et in profundum 
 laci. nisi ergo paenitueris, nisi conuersus fueris, nisi deposita 
 superbia peccatorum ueniam postulaueris, audies quod et ille, 
 quia, cum sis homo, facis te ipsum deum.

Donatista dixit: Similiter dominus per Aggaeum prophetam 
 inmundos tactus inquinamenta conferre nec pollutum quemquam 
 posse sancire, si inlicita praesumptione conetur attingere 
 quod sanctum uideat contineri, salubri expositione monstrauit, 
 dum pro nobis prophetam cautum exhibuit: interroga, inquit 
 dominus, sacerdotes dicens: si alligauerit homo carnem 
 sanctam in summo uestimento et tetigerit summitas 
 uestimenti aliquam creaturam panis aut uini 
 aut olei, si sanctificatur? et responderunt sacerdotes 
 et dixerunt: non. et dixit dominus: si tetigerit 
 inquinatus in animam horum aliquid, si inquinabitur? 
 et dixerunt sacerdotes: inquinabitur. et dixit 
 dominus: sic et populus hic et sic gens ista: omnis 
 qui illuc accesserit inquinabitur. 
 
 Catholicus respondit: Hoc aduersum te usus es testimonio, 
 qui donum dei in tuo ponis arbitrio. si enim tactus sancti inmundi 
 inquinamenta non tollit, uanum est quod geritis, quod 
 conficitis, quod lauatis. si tetigerit, inquit, quod sanctum 
 est creaturam panisaut uiniuelolei, sanctificabitur?

 

 
 
 
 et responderunt sacerdotes et dixerunt: non. ubi est 
 quod uos extollitis, quod sanctitatem uestram munditiam conferre 
 iactatis? aut si illud mouet quod ait: sic populus hic et sic 
 gens ista: omnis qui illuc accesserit inquinabitur, 
 docete Aggaeum qui ista docebat de medio eiusdem plebis exisse, 
 ne inter eos esset et ipse pollutus. tactus ille opera significat. 
 si sanctus, inquit, tetigerit inmundum, non sanctificabitur; si inmundus 
 tetigerit sanctum, inquinabitur, id est:. facilius sanctus 
 qui iunctus fuerit genti huic pessimae pessimatur quam gens ista 
 in melius commutetur, quia procliuius ad imitationem malorum 
 curritur quam ad uirtutes bonorum animus excitatur, sicut melli 
 plurimo parum absentii iniectum uelocem amaritudinem trahit, 
 mellis uero etiamsi duplum iniciatur, non poterit eius obtinere 
 dulcedo. exeundum nobis est e medio malorum mente, non carne, 
 operibus, non corporibus. nolite, inquit apostolus, communicare 
 operibus infructuosis tenebrarum. <operibus> ait, 
 non \'altaribus\'. scriptum est enim in Esaia: qui dicunt: recede 
 a me, non adpropinques mihi quia inmundus es, isti 
 fumus erunt in ira mea, ignis ardens tota die. si te 
 hominum dicta non terrent, saltim dei minantis ira conuertat.

Donatista dixit: Numquam latro in lucem protulit praedam, 
 semper operarii noctis gratam bonis omnibus lucem saeuius 
 horruerunt; solus traditor nec dei minis frangitur et in aliena 
 ueste inprobus gloriatur. contra quem per Sophoniam dominus 
 proclamat nec auditur: erit in die, inquit, sacrificii domini 
 et uindicabo in principibus et in omnes uestitos 
 ueste aliena. 
 
 Catholicus respondit: Tua non timeo crimina, quia mea munita 
 est conscientia. quem dicis tradidisse, nomen locumque traditoris 
 ostende. numquam id ualebis ostendere, sicut nec antea ualuisti. 
 sed etsi aliquem protuleris, mihi obesse non poterit, dicente

 

 
 
 
 domino: anima patris mea est, anima filii mea est. anima 
 quae peccauerit sola morietur. ego tamen non in 
 aliena ueste congaudeo, qui in catholica fide semper exulto. illa 
 est quam habeo, qua me in die redemptionis misericors et benignus 
 pater in decore ucstiuit: afferte, inquit, stolam illam primam 
 et induite illum, quia hic filius meus mortuus 
 erat et reuixit, perierat et inuentus est, illam nimirum 
 de qua Paulus apostolus dixit: quotquot in Christo baptizati 
 estis, Christum induistis. hanc habeo, in hac gaudeo, 
 in hac semper gloriosior apparebo. haec est quam uos aut ut 
 latrones abstulistis aut miseri sordidatis.

Donatista dixit: In quantum enim inprobitas deuios 
 errores alienis bonis cupit astruere et falsa catholica mendacii 
 nebulas conatur obtegere, per colles tortuosos incedit, cui per 
 Hieremiam dominus contradictor obuiauit: nolite, inquit, fidere 
 uobis in uerbis falsis, quia per omnia non proderunt 
 uobis, dicentes: templum domini templum dei est. et 
 dominus in Deuteronomio: attende tibi, ne offeras holocaustomata 
 in omni loco quemcumque uideris, sed in 
 loco quem elegerit dominus deus tuus in tribu tua, 
 in hac offeres holocaustomata et ibi facies omnia 
 quaecumque praecipio tibi hodie. 
 
 Catholicus respondit: Optime et saluti tuae multum conueniens 
 testimonium posuisti: attende tibi, ne offeras holocaustomata 
 in omni loco quemcumque uideris, sed in 
 loco quem elegerit dominus deus tuus in tribu tua, 
 in hac offeres holocaustomata et ibi facies omnia 
 quaecumque praecipiet tibi. audi ergo qui sit locus electus 
 et quae tribus domini praedicata. in psalmo centesimo tricesimo 
 primo habes: quoniam elegit dominus Sion, 
 elegit eam in habitationem sibi; haec requies mea 
 in saeculum saeculi, hic habitabo, quoniam elegi 
 eam. item in psalmo centensimo uicesimo primo: stantes

 

 
 
 
 erant pedes nostri in atriis tuis, Hierusalem Hierusalem, 
 quae aedificatur ut ciuitas. illuc enim 
 ascenderunt tribus, tribus domini testimonium Israhel. 
 hic est locus electus, hic mons sanctificatus, haec ciuitas 
 super montem posita ita ut abscondi -non possit, haec radix 
 catholica, haec uitis fructifera longe lateque diffusa, quae in. 
 Ecclesiastico clamat et dicit: in Sion fundata sum et in 
 Hierusalem potestas mea. sic enim oportuit pati Christum 
 et resurgere a mortuis tertia die, et praedicari 
 in nomine eius paenitentiam et remissionem 
 peccatorum per omnes gentes, incipientibus ab Hierusalem. 
 recte me argueres, si in hac hereditate maneres. at 
 cum in hac dei patris hereditate non maneas, in hac Christi 
 regis tribu non milites, cur desertor corripis militem, cur reus 
 increpas innocentem? et ego tibi dico: attende tibi, ne offeras 
 in omniloco — hoc est in omni haeresi — et dicas: \'et hic 
 est deus et ibi est deus\', sed in loco quem elegerit dominus deustuus in 
 tributua — hoc est in tribu eius —, ibi 
 offeres holocaustomata tua et ibi facies omnia quaecumque 
 praecepta sunt tibi. hoc fac, et uiues.

Donatista dixit: Baptisma itaque dici non potest quod 
 aquarum turba dispersit, quod ab ecclesiae fonte malitia separauit, 
 quod sterilis unda siccauit, quod nec angelum uidit nec prophetam 
 qui se mederi posset inuenit, sicut in libro Regnorum quarto 
 letales aquas Helisaeus sanctissimus discussa morte sanauit et 
 maritante sermone in fetus uberes meare permisit: et dixerunt 
 uiri ciuitatis ad Helisaeum: ecce commoratio ciuitatisbona, 
 sicutet tu, domine, uides, sed aquae malae 
 et steriles sunt hic. et dixit Helisaeus: accipite 
 mihi unum uas fictile et mittite in eum sale. et acceperunt 
 illud, et uenit ad exitus aquarum et proiecit

 

 
 
 
 sal et dixit: haec dicit dominus: sanaui aquas istas 
 et non erit mors in eis neque sterilitas. et sanatae 
 sunt aquae usque in hanc diem. 
 
 Catholicus respondit: Gratias deo patri, qui quod futurum 
 ostendit in nobis fidelis impleuit. gratias, inquam, deo patri, qui 
 nobis non angelos solum, non prophetas, sicut prius, in Hiericho 
 nostram, id est in hunc mundum, sed proprium filium destinauit, 
 dominum uidelicet angelorum et principem prophetarum, qui 
 aquarum sterilitatem, hoc est gentium infecunditatem, discussa 
 morte sanaret. accepit uas fictile, hoc est corpus fragilitatis humanae, 
 sal misit, id est sapientia diuina repleuit, in aquam proiecit, 
 hoc est in Iordane descendit, aquas suo descensu sanauit, id 
 est gentes suo aduentu redemit, et maritante sermone ecclesiam 
 ex gentibus congregauit et in fetus uberes longe lateque diffudit. 
 hoc in nobis impletum qui non uidet caecus, qui non credit 
 insanus est. attende uberes fetus, dic ubi haec non sit ecclesia, 
 dic ubi tua praeter in angulo Africae inueniatur male collecta 
 tamquam sarmentum inutile. ex hac ubi praecisa est ibi remansit; 
 ultra extendi non potuit, quia de radice praecisa statim exaruit.

Donatista dixit: Accepit una ciuitas saluatoris aquae substantiam, 
 accepit et olei dona una cum liberis uidua nec beneficium 
 diuinum passim propheta commisit nisi ei, quam unum 
 uas olei habere cognouit, Regnorum ueritate probante: et mulier 
 una ex mulieribus prophetarum clamabat post Helisaeum 
 dicens: seruus tuus uir meus mortuus est, et 
 tu scis quoniam seruus tuus erat timens deum. et 
 ecce quibus debeo uenerunt accipere duos filios 
 meos in seruos. et dixit Helisaeus: quid faciam? 
 indica mihi quid est tibi in domo tua. at illa dixit: 
 non est mihi ancillae tuae aliquid in domo nisi uas 
 unum olei. et dixit Helisaeus: uade, pete tibi uasa

 

 

 

 
 
 
 de foris ab omnibus commorantibus tecum, uasa copiosa, 
 et introibis et claudes ostium ad te et ad filios 
 tuos, et implebis uasa oleo et reddes debitum. Helisaeus 
 enim per ueri baptismi liniamenta operatus est. nam quia 
 tuum non conprobo, ideo tuos fideles exsufflo. 
 
 
 Catholicus respondit: Omnes enim hoc faciunt quod et tu. 
 omnes fideles exsufflant, dum unicum baptismi sibi uindicant 
 sacramentum. talem cum inueneris, non capies, non tenebis, non 
 isto uinculo colligabis, sed agnito signo piratico, ut tecum artem 
 peragat, securum abire permittes?

Fulgentius dixit: Absit ut abire permittam, quoniam 
 deus dixit: compelle omnes introire, ut impleatur domus 
 mea. qui \'omnes\' dixit, nullum exceptauit. 
 
 Augustinus respondit: Quid ergo facies? 
 
 Fulgentius dixit: Docebo illum ecclesiam meam esse certissimam. 
 
 Augustinus respondit: In quo? numquid Christum, qui a patre 
 omnes gentes accepit, ad Africanam particulam tantum remansisse 
 monstrabis? 
 
 Fulgentius dixit: Dicam quod in paucis constet. 
 
 
 Augustinus respondit: Quid, si et eius paucos habebit? omnes 
 enim in comparatione catholicae paucos habent. 
 
 Fulgentius dixit: Ostendam quoniam haec est uera, quae persecutionem 
 patitur, non quae facit. 
 
 Augustinus respondit: Quid, si et eius persecutionem omnino 
 non fecit? 
 
 Fulgentius dixit: Insinuabo secundum apostolum, quod ecclesia 
 mea rugas et maculas sola non habeat. 
 
 Augustinus respondit: Continuo probabitur habere. scriptum 
 est enim: nemo mundus a sorde, nec si unius diei fuerit 
 uita eius super terram. sed quid pluribus? quolibet

 

 
 
 
 ingenio capies et tenebis, quomodo suscipis qui fideles tuos forte 
 retinxit, qui spiritum sanctum in corde credentis extinxit?

Fulgentius dixit: Distringo illum, exsufflo et in remissione 
 peccatorum uera aqua baptizo. 
 
 Augustinus respondit: Quomodo eius peccata dimittis, cum 
 scriptum sit blasphemiam spiritus sancti in saeculum dimitti non 
 posse? sed hoc omittamus, alterum uideamus. dic et Maximianistae, 
 aemulo tuo, quod et mihi dixisti: \'quomodo alter habere potest, 
 si mihi soli concessum est? aut si iuri tuo asseris traditum, 
 quare comprobas alienum?\' respondebit et iste Maximianista: 
 \'quomodo alter habere non potest, cum et mihi sicut tibi tu probaueris 
 esse concessum? christianos enim meos et clericos extra 
 ecclesiam tuam baptizatos uel ordinatos absque ulla demutatione 
 baptismi uel honoris in integro recepisti! quod tibi Marcellini 
 gestis obiectum refellere nullatenus ualuisti. 
 
 
 Item Augustinus respondit: Si iustus es, cur sententia tua 
 diuersa est? cur Maximianistam suscipis et meos fideles exsufflas? 
 
 Fulgentius dixit: Quia ille meus erat. 
 
 Augustinus respondit: Et tu mens eras. cur in schismatico tuo 
 pius, in catholico impius et inplacabilis perseueras?

Fulgentius dixit: Plus peccasti, et ideo in te aliter 
 uindicatur. 
 
 Augustinus respondit: Quid ergo? baptisma pro uindicta ponis 
 et quod ad salutem promittitur a te pro poena tribuitur? si in 
 baptismo non delicta donas, sed peccata castigas, si in aqua non 
 liberas, sed flagellas, piratam esse te aperte demonstras. sed tamen 
 quid plus peccaui, quid feci? 
 
 Fulgentius dixit: Codices tradidisti et idolis immolasti. 
 
 Augustinus respondit: Doce. non feci; facta tua mihi subponis. 
 
 Fulgentius dixit: Pater tuus fecit. 
 
 
 Augustinus respondit: Ego patrem nescio nisi deum. scriptum 
 est enim: nolite uobis uocare patrem super terram; 
 unus est enim pater uester caelestis.

 

 

 
 
 
 
 Fulgentius dixit: Patrem tuum dico Caecilianum. ipse tradidit, 
 ipse turificauit, ipse omnia mala commisit. 
 
 Augustinus respondit: Lege - quis illum accusauit, quis conuicit, 
 quis coram positum condemnauit. esto, fecit quod non fecit: numquid 
 filius pro patre damnabor, cum scriptum sit: anima patris 
 mea est et anima filii mea est. anima quae peccauerit 
 sola morietur? 
 
 Fulgentius dixit: Tu filius eius non quidem tradidisti, sed 
 nobis persecutionem fecisti.--
 
 Augustinus respondit: Equidem non feci, credo tamen quod 
 mei facere potuerunt. quaero causam quare. quid, si merebamini? 
 non enim malos persequi peccatum est. nam et sanctos et sanctum 
 sanctorum dominum malos legimus persecutos. daemones namque 
 persecutionem domini non ferentes clamabant: quid nobis et 
 tibi, Iesu fili dei? uenisti perdere nos? et Paulus 
 Elimam magum ultus est caecitate et blasphemum hominem tradidit 
 satanae, et Petrus Ananiam et Sapphiram eius uxorem 
 mendaces occidit et Simonem magum tamdiu persecutus est, donec 
 morte perimeret. sed et Dauid in persona Christi clamat et 
 dicit: persequar inimicos meos et conprehendam illos, 
 et non conuertar donec deficiant. affligam illos nec 
 poterunt stare. non igitur omnis qui persecutionem passus 
 est iustus continuo putandus est, sed qui propter iustitiam passus 
 est, ille profecto beatus est dicente Petro: quae enim 
 gloria est, si peccantes colaphizantes suffertis? sed 
 si bene facientes patimini et patienter sustinetis, 
 haec est gratia apud deum.

Fulgentius dixit: Sancti quos memoras edicta iudicum 
 saecularium non meruerunt, quod uestri fecerunt. 
 
 Augustinus respondit: Licet aut non licet. si licet, de licito 
 murmurare non decet; si non licet, tuum crimen emenda, dum 
 licet. Maximianistas enim schismaticos tuos, sicut gesta declarant, 
 et auctoritatibus iudicum saecularium et amminiculis ordinum

 

 
 
 
 uariorum et exsecutione militum diuersorum institutis defensoribus 
 ecclesiae persecutus es, ut eos a suis basilicis pepulisses. qui me 
 increpas, cur non te ipsum primum emendas?.

Fulgentius dixit: Ideo schismaticis nostris basilicas tulimus, 
 ut uerae ecclesiae redderemus. 
 
 
 Augustinus respondit: Hoc et nostri fecerunt uobis; suis schismaticis 
 tulerunt et matri catholicae tradiderunt. quod uestri 
 fecerunt pro pace Donati, hoc nostri fecerunt pro pace corporis 
 Christi.

Fulgentius dixit: Uos estis schismatici, qui et turificastis 
 et codices tradidistis. 
 
 Augustinus respondit: Efficiamur infirmis infirmi, ut infirmos 
 lucri faciamus. uideo quod fieri non potest. pars Donati totum 
 Christi deuicit, angularis Africanus orbem terrarum exclusit, gens 
 una. uniuersas gentes addixit, sarmentum de uite praecidit - et 
 ramusculos arborum amputauit. saltem priorum tuorum circa. nos 
 constituta seruares: non rebaptizares, sed per paenitentiam errantium 
 ut aestimas animas liberares. relege decreta patrum tuorum 
 et uide, quid de traditoribus, turificatis et schismaticis, cum 
 aduersus Caecilianum Carthaginem conspirati uenissent, fieri opor- . 
 tere decreuerunt. Marcianus uester inter ceteros talem sententiam 
 protulit dicens, quam utique septuaginta qui aderant cum non 
 inprobant probant. (in euangelio/ inquit, \'suo dominus ait: ego 
 sum uitis uera, et pater meus agricola. omnem palmitem 
 in me non afferentem fructum excidet et proiciet, 
 et omnem manentem in me et fructum ferentem 
 purgat illud. sicut ergo palmites infructuosi amputati proiciuntur, 
 ita turificati, traditores, abhorrentes deo manere in ecclesia

 

 
 
 
 dei non possunt, nisi cognito ululatu suo per paenitentiam reconcilientur. 
 unde Caeciliano in schismate a traditoribus ordinato 
 non communicare oportet\'. 
 
 Haec est patrum tuorum fixa sententia. ecce, quod absit, nos 
 tradidimus, nos turificauimus, nos schisma commisimus: cur transgredimini 
 mandatum seniorum, ut uestras traditiones statuatis? 
 sicut palmites, inquit, infructuosi amputati proiciuntur, ita turificati, 
 traditores et qui in schismate a traditoribus ordinantur 
 manere in ecclesia dei non possunt, nisi cognito ululatu suo 
 per paenitentiam reconcilientur: per paenitentiam, non per tinctionem. 
 si dignaris, uel tui te principes uincant. aut illorum confirma 
 decreta et tua depone figmenta, aut si tua uis ualere 
 statuta, illos errare pronuntia. si apud uos ueritas regnat, cur 
 traditio uestra discordat? saluator in euangelio suo sic ait: 
 omne regnum in se ipsum diuisum desolabitur. et 
 ideo quoniam regnum uestrum religione diuisum est, diuisionem 
 necesse est interitus subsequatur. amen.