Diu sanctitati tuae, coepiscope uenerande Pauline, 
 rescriptorum debitor fui, ex quo mihi scripsisti per homines 
 filiae nostrae religiosissimae Florae, quaerens a me, utrum 
 prosit cuique post mortem, quod corpus eius apud sancti 
 alicuius memoriam sepelitur. hoc enim abs te uidua memorata 
 petiuerat pro defuncto in eis partibus suo filio et rescripseras 
 consolans eam: idque etiam nuntians de cadauere fidelis iuuenis 
 Cynegii, quod materno et pio affectu desiderauit, esse 
 conpletum, ut scilicet in beatissimi Felicis confessoris basilica 
 poneretur. qua occasione factum est, ut per eosdem perlatores 
 litterarum tuarum etiam mihi scriberes, ingerens huiusce

 
 
 
 modi quaestionem, atque ut responderem quid inde mihi 
 uideretur, exposcens nec tacens ipse quid sentias. nam dicis 
 uideri tibi non esse inanes motus animorum religiosorum 
 atque fidelium pro suis ista curantium. adiungis etiam uacare 
 non posse, quod uniuersa pro defunctis ecclesia supplicare 
 consueuit, ut hinc et illud conici possit, homini prodesse 
 post mortem, si fide suorum humando eius corpori talis 
 prouideatur locus, in quo appareat opitulatio etiam isto modo 
 quaesita sanctorum.

Sed cum haec ita sint, quomodo huic opinioni contrarium 
 non sit quod dicit apostolus: omnes enim astabimus ante 
 tribunal Christi, ut ferat unusquisque secundum ea 
 quae per corpus gessit, siue bonum siue malum, non 
 te satis uidere significas. haec quippe apostolica sententia 
 ante mortem admonet fieri quod possit prodesse post mortem. 
 non tunc, quando iam recipiendum est quod quisque gesserit 
 ante mortem. uerum haec ita soluitur quaestio, quoniam 
 quodam uitae genere adquiritur, dum in hoc corpore uiuitur, 
 ut aliquid adiuuent ista defunctos, ac per hoc secundum ea 
 quae per corpus gesserunt eis quae post corpus religiose pro 
 illis facta fuerint adiuuantur. sunt enim, quos nihil omnino

 

 
 
 
 adiuuant ista, siue pro eis fiant, quorum tam mala sunt 
 merita, ut nec talibus digni sint adiuuari, siue pro eis, quorum 
 tam bona, ut talibus non indigeant adiumentis. genere 
 igitur uitae, quod gessit quisque per corpus. efficitur, ut 
 prosint uel non prosint, quaecumque pro illo pie fiunt, cum 
 reliquerit corpus. nam meritum per quod ista prosint, si 
 nullum conparatum est in hac uita, frustra post hanc quaeritur 
 uitam. ita fit, ut neque inaniter ecclesia uel suorum 
 cura pro defunctis quod potuerit religionis inpendat et tamen 
 ferat unusquisque secundum ea quae per corpus gessit, 
 siue bonum siue malum reddente domino unicuique 
 secundum opera eius. ut enim hoc, quod inpenditur, possit 
 ei prodesse post corpus, in ea uita est adquisitum, quam 
 gessit in corpore.

Poterat inquisitioni tuae sufficere mea breuis ista responsio; 
 sed quae alia moueant, quibus respondendum existimo, 
 parumper adtende. in Machabaeorum libris legimus 
 oblatum pro mortuis sacrificium. sed et si nusquam in scripturis 
 ueteribus omnino legeretur, non parua est uniuersae 
 ecclesiae quae in hac consuetudine claret auctoritas, ubi in

 

 
 
 
 precibus sacerdotis quae domino deo ad eius altare funduntur 
 locum suum habet etiam commendatio mortuorum. 
 
 Sed utrum aliquid prosit animae mortui locus corporis 
 sui, operosius inquirendum est. ac primum utrum intersit 
 aliquid ad inferendam uel augendam miseriam post hanc uitam 
 spiritibus hominum, si eorum corpora sepulta non fuerint, 
 non secundum opinionem utcumque uulgatam, sed potius 
 secundum religionis nostrae sacras litteras est uidendum. 
 neque enim credendum est, sicut apud Maronem legitur, 
 insepultos nauigando atque transeundo inferno amne prohiberi, 
 quia scilicet 
 nec ripas datur horrendas et rauca fluenta 
 transportare prius, quam sedibus ossa quierunt. 
 quis cor christianum inclinet his poeticis fabulosisque figmentis, 
 cum dominus Iesus, ut inter manus inimicorum, qui 
 eorum corpora in potestate haberent, securi occumberent christiani, 
 nec capillum capitis eorum adserat periturum, exhortans 
 ne timeant eos, qui cum corpus occiderint, amplius non 
 habent quid faciant? unde in primo libro de \'Ciuitate dei\' 
 satis, quantum existimo, sum locutus, ut eorum dentem retunderem, 
 qui barbaricam uastitatem, praecipue quam nuper 
 Roma perpessa est, Christianis temporibus inputando etiam

 

 
 
 
 id obiciunt, quod suis illic non subuenerit Christus. quibus 
 cum responsum fuerit animas fidelium pro suae fidei meritis 
 ab illo fuisse susceptas, insultant de cadaueribus insepultis. 
 totum itaque istum de sepultura locum uerbis talibus explicaui.

(At enim in tanta, inquam, strage cadauerum nec sepeliri 
 potuerunt. neque istud pia fides nimium reformidat, tenens 
 praedictum nec absumentes bestias resurrecturis corporibus 
 obfuturas, quorum capillus capitis non peribit. nullo modo 
 diceret ueritas: nolite timere eos, qui corpus occidunt, 
 animam autem non possunt occidere, si quidquam obesset 
 futurae uitae quidquid inimici de corporibus occisorum facere 
 uoluissent. nisi forte quispiam sic absurdus est, ut contendat 
 eos, qui corpus occidunt, non debere timeri ante mortem, ne 
 corpus occidant, et timeri debere post mortem, ne corpus 
 occisum sepeliri non sinant. falsum est ergo quod ait: 
 qui corpus occidunt et postea non habent quid faciant, 
 si habent tanta, quae de cadaueribus faciant? absit, 
 ut falsum sit quod ueritas dixit. dictum est enim aliquid eos 
 facere, cum occidunt, quia in corpore sensus est occidendo,

 

 

 

 
 
 
 postea uero nihil habere quod faciant, quia nullus sensus est 
 in corpore occiso. multa itaque corpora Christianorum terra 
 non texit, sed nullum eorum quisquam a caelo et terra 
 separauit, quam totam inplet praesentia sui, qui nouit unde 
 resuscitet quod creauit. dicitur quidem in psalmo: posuerunt 
 mortalia seruorum tuorum escam uolatilibus caeli, 
 carnes sanctorum tuorum bestiis terrae; effuderunt 
 sanguinem eorum tamquam aquam in circuitu Hierusalem, 
 et non erat qui sepeliret, sed magis ad exaggerandam 
 crudelitatem eorum, qui ista fecerunt, non ad eorum 
 infelicitatem, qui ista perpessi sunt. quamuis enim haec in 
 conspectu hominum dura et dira uideantur, sed pretiosa in 
 conspectu domini mors sanctorum eius. proinde ista 
 omnia, id est curatio funeris, conditio sepulturae, pompa 
 exequiarum, magis sunt uiuorum solacia quam subsidia mortuorum. 
 si aliquid prodest inpio sepultura pretiosa, oberit pio 
 uilis aut nulla. praeclaras exequias in conspectu hominum 
 purpurato illi diuiti turba exhibuit famulorum, sed multo 
 clariores in conspectu domini ulceroso illi pauperi ministerium 
 praebuit angelorum, qui eum non extulerunt in marmoreum 
 tumulum, sed in Abrahae gremium sustulerunt. rident

 

 
 
 
 haec illi, contra quos defendendam suscepimus ciuitatem dei. 
 uerum tamen sepulturae curam etiam eorum philosophi contempserunt. 
 et saepe uniuersi exercitus, dum pro terrena 
 patria morerentur, ubi postea iacerent uel quibus bestiis 
 esca fierent, non curarunt, licuitque de hac re poetis plausibiliter 
 dicere: 
 caelo tegitur, qui non habet urnam. 
 quanto minus debent de corporibus insepultis insultare Christianis, 
 quibus et ipsius carnis membrorumque omnium reformatio 
 non solum ex terra, uerum etiam ex aliorum elementorum 
 secretissimo sinu, quo dilapsa cadauera recesserunt, in 
 temporis puncto reddenda et redintegranda promittitur!

Nec ideo tamen contemnenda et abicienda sunt 
 corpora defunctorum maximeque iustorum atque fidelium, 
 quibus tamquam organis et uasis ad omnia bona opera sancte 
 usus est spiritus. si enim paterna uestis et anulus ac si quid 
 huius modi tanto carius est posteris, quanto erga parentes 
 maior affectus, nullo modo ipsa spernenda sunt corpora, quae 
 utique multo familiarius atque coniunctius quam quaelibet 
 indumenta gestamus. haec enim non ad ornamentum uel 
 adiutorium, quod adhibetur extrinsecus, sed ad ipsam naturam 
 hominis pertinent. unde et antiquorum iustorum funera

 

 

 
 
 
 officiosa pietate curata sunt et exequiae celebratae et sepultura 
 prouisa, ipsique, cum uiuerent, de sepeliendis uel etiam 
 transferendis suis corporibus filiis mandauerunt. et Tobis 
 sepeliendo mortuos deum promeruisse teste angelo commendatur. 
 ipse quoque dominus die tertio resurrecturus religiosae 
 mulieris bonum opus praedicat praedicandumque commendat. 
 quod unguentum pretiosum super membra eius effuderit atque 
 hoc ad eum sepeliendum fecerit. et laudabiliter commemorantur 
 in euangelio qui corpus eius de cruce acceptum diligenter 
 atque honorifice tegendum sepeliendumque curarunt. 
 uerum istae auctoritates non hoc admonent, quod insit ullus 
 cadaueribus sensus, sed ad dei prouidentiam, cui placent etiam 
 talia pietatis officia, corpora quoque mortuorum pertinere 
 significant propter fidem resurrectionis astruendam. ubi et illud 
 salubriter discitur, quanta possit esse remuneratio pro elemosynis, 
 quas uiuentibus et sentientibus exhibemus, si neque 
 hoc apud deum perit, quod exanimis hominum membris 
 officii diligentiaeque persoluitur. sunt quidem et alia, quae 
 sancti patriarchae de corporibus suis uel condendis uel

 

 
 
 
 transferendis prophetico spiritu dicta intellegi uoluerunt; non autem 
 hic locus est, ut ea pertractemus, cum sufficiant ista quae 
 diximus. sed si ea quae sustentandis uiuentibus sunt necessaria, 
 sicut uictus et amictus, quamuis cum graui afflictione 
 desint, non frangunt in bonis perferendi tolerandique uirtutem 
 nec eradicant ex animo pietatem, sed exercitatam faciunt fecundiorem: 
 quanto magis, cum desunt ea, quae curandis funeribus 
 condendisque corporibus defunctorum adhiberi solent, 
 non efficiunt miseros in occultis piorum sedibus iam quietos! 
 ac per hoc, quando ista cadaueribus Christianorum in 
 illa magnae urbis uel etiam aliorum oppidorum uastatione 
 defuerunt, nec uiuorum culpa est, qui non potuerunt ista 
 praebere, nec poena mortuorum, qui non possunt ista sentire\\ 
 haec est mea de sepulturae causa atque ratione sententia. 
 quam propterea ex alio libro meo in istum transtuli, 
 quia facilius hoc a me recenseri potuit, quam\' id ipsum alio 
 modo eloquendum fuit.

Quod si uerum est, profecto etiam prouisus sepeliendis 
 corporibus apud memorias sanctorum locus bonae 
 affectionis humanae est erga funera suorum, quoniam, si nonnulla 
 religio est, ut sepeliantur, non potest nulla esse,

 
 
 
 quando ubi sepeliantur adtenditur. sed cum talia uiuorum 
 solacia requiruntur, quibus eorum pius in suos animus adpareat, 
 non uideo quae sunt adiumenta mortuorum nisi ad 
 hoc, ut, dum recolunt, ubi sint posita eorum quos diligunt 
 corpora, eisdem sanctis illos tamquam patronis susceptos 
 apud dominum adiuuandos orando commendent. quod quidem 
 facere possent, etiamsi talibus locis eos humare non 
 possent. sed non ob aliud uel \'memoriae\' uel (monumenta> 
 dicuntur ea quae insignite fiunt sepulcra mortuorum, nisi 
 quia eos, qui uiuentium oculis morte subtracti sunt, ne obliuione 
 etiam cordibus subtrahantur, in memoriam reuocant 
 et admonendo faciunt cogitari. nam et (memoriae) nomen id 
 apertissime ostendit et (monumentum) eo quod moneat mentem, 
 id est admoneat, nuncupatur. propter quod et Graeci 
 μ v ημεῑο uocant, quod nos memoriam seu monumentum 
 appellamus, quoniam lingua eorum memoria ipsa, qua meminimus, 
 μ v ήμη dicitur. cum itaque recolit animus, ubi sepultum 
 sit carissimi corpus, et occurrit locus nomine martyris 
 uenerabilis, eidem martyri animam dilectam commendat 
 recordantis et precantis affectus. qui cum defunctis a fidelibus 
 carissimis exhibetur, eum prodesse non dubium est his, qui

 
 
 
 cum in corpore uiuerent, talia sibi post hanc uitam prodesse 
 meruerunt. uerum et si aliqua necessitas uel humari corpora 
 uel in talibus locis humari nulla data facultate permittat, non 
 sunt praetermittendae supplicationes pro spiritibus mortuorum, 
 quas faciendas pro omnibus in christiana et catholica societate 
 defunctis etiam tacitis nominibus eorum sub generali 
 commemoratione suscepit ecclesia, ut quibus ad ista desunt 
 parentes aut filii aut quicumque cognati uel amici, ab una 
 eis exhibeantur pia matre communi. si autem deessent istae 
 supplicationes, quae fiunt recta fide ac pietate pro mortuis, 
 puto, quod nihil prodesset spiritibus eorum, quamlibet locis 
 sanctis exanima corpora ponerentur.

Cum ergo fidelis mater fidelis filii defuncti corpus 
 desiderauit in basilica martyris poni, si quidem credidit eius 
 animam meritis martyris adiuuari, hoc, quod ita credidit, supplicatio 
 quaedam fuit, et haec profuit, si quid profuit. et 
 quod ad idem sepulcrum recurrit animo et filium precibus 
 magis magisque commendat, adiuuat defuncti spiritum non 
 mortui corporis locus, sed ex loci memoria uiuus matris affectus. 
 simul enim et quis et cui commendatus sit, non utique 
 infructuose religiosam mentem precantis adtingit. nam

 
 
 
 et orantes de membris sui corporis faciunt quod supplicantibus 
 congruit, cum genua figunt, cum extendunt manus uel 
 etiam prosternuntur solo et si quid aliud faciunt uisibiliter, 
 quamuis eorum inuisibilis uoluntas et cordis intentio deo 
 nota sit nec ille indigeat his indiciis, ut animus ei pandatur 
 humanus. sed hinc magis se ipsum excitat homo ad orandum 
 gemendumque humilius atque feruentius, et nescio quomodo, 
 cum hi motus corporis fieri nisi motu animi praecedente non 
 possint, eisdem rursus exterius uisibiliter factis ille interior 
 inuisibilis qui eos fecit augetur, ac per hoc cordis affectus. 
 qui, ut fierent ista, praecessit, quia facta sunt crescit. uerum 
 tamen si eo modo quisque teneatur uel etiam ligetur, ut haec 
 de suis membris facere nequeat, non ideo non orat interior 
 homo et ante oculos dei in secretissimo cubili, ubi conpungitur, 
 sternitur. ita etiam cum plurimum intersit, ubi ponat 
 corpus mortui sui, qui pro spiritu eius deo supplicat, quia 
 et praecedens affectus locum elegit sanctum et illic corpore 
 posito recordatus locus sanctus eum qui praecesserat renouat 
 et auget affectum, tamen etiamsi non possit ubi religiosus 
 animus elegit humare quem diligit, nullo modo debet a

 
 
 
 supplicationibus necessariis in eius commendatione cessare. ubicumque 
 enim iaceat uel non iaceat defuncti caro, spiritui 
 requies adquirenda est, qui cum inde exiret, secum abstulit 
 sensum, quo interesse possit quomodo quisque sit siue in 
 bonis siue in malis, nec ab ea carne expectat adiuuari suam 
 uitam, cui praebebat ipse uitam, quam detraxit excedens et 
 redditurus est rediens, quoniam non caro spiritui, sed spiritus 
 carni etiam ipsius resurrectionis meritum comparat, utrum ad 
 poenam an ad gloriam reuiuescat.

Legimus in ecclesiastica historia, quam graece scripsit 
 Eusebius et in latinam linguam uertit Rufinus, martyrum 
 corpora in Gallia canibus exposita canumque reliquias atque 
 ossa mortuorum usque ad extremam consumptionem ignibus 
 concremata eosdemque cineres fluuio Rhodano, ne quid ad 
 memoriam qualemcumque relinqueretur, inspersos. quod non 
 ob aliud credendum est diuinitus fuisse permissum, nisi ut 
 discerent christiani in confitendo Christum, dum contemnunt 
 hanc uitam, multo magis contemnere sepulturam. hoc enim 
 quod ingenti saeuitia de corporibus martyrum factum est, si 
 eis quidquam noceret, quo minus beate requiescerent eorum 
 uictoriosissimi spiritus, non utique fieri sineretur. re ipsa

 

 
 
 
 ergo declaratum est non ideo dixisse dominum: nolite timere 
 eos qui corpus occidunt et postea non habent quid 
 faciant, quod non esset permissurus aliquid eos facere de 
 suorum corporibus mortuorum, sed quoniam quidquid facere 
 permissi essent, nihil quo minueretur christiana defunctorum 
 felicitas fieret, nihil inde ad sensum post mortem uiuentium 
 perueniret, nihil ad detrimentum saltem ipsorum corporum. 
 quo minus integra resurgerent, pertineret.

Et tamen ex illo humani cordis affectu, quo nemo 
 umquam carnem suam odio habet, si cognoscant homines 
 aliquid post mortem suam suis corporibus defuturum, quod 
 in sua cuiusque gente uel patria poscit sollemnitas sepulturae. 
 contristantur ut homines et quod ad eos post mortem non 
 pertinet, ante mortem suis corporibus timent: ita ut inueniatur 
 in Regnorum libris deus per prophetam minari alteri prophetae, 
 qui eius transgressus est uerbum, quod non inferretur 
 cadauer eius in sepulcrum patrum eius. quae scriptura sic 
 se habet. haec dicit dominus: quia inoboediens fuisti 
 ori domini et non custodisti mandatum quod tibi

 

 
 
 
 praecepit dominus deus tuus, et reuersus es et comedisti 
 panem et bibisti aquam in loco in quo praecepit 
 tibi, ne comederes panem neque biberes aquam, 
 non inferetur cadauer tuum in sepulcrum patrum 
 tuorum. quanti haec poena pendenda sit, si secundum euangelium 
 cogitemus, ubi post corpus occisum nihil metuendum 
 esse didicimus, ne membra exanima patiantur, nec poena 
 dicenda est. si autem humanum erga suam carnem consideremus 
 affectum, potuit inde terreri uel contristari uiuus, quod 
 sensurus non erat mortuus; et haec erat poena, quoniam 
 dolebat animus id de suo corpore futurum, quamuis cum 
 fieret non doleret. hactenus enim uoluit dominus seruum 
 suum plectere, qui non sua contumacia spreuerat praeceptum 
 eius inplere, sed aliena decipiente fallacia oboedire se credidit, 
 quando non oboediuit. neque enim putandum est ita 
 fuisse interemptum morsu bestiae, ut ad supplicium tartareum 
 eius deinde anima raperetur, quandoquidem ipsum eius corpus 
 idem leo qui occiderat custodiuit iumento etiam, quo uehebatur, 
 inlaeso et simul cum illa inmani fera intrepida praesentia 
 ad sui domini funus adstante. quo mirabili signo adparet 
 hominem dei cohercitum potius temporaliter usque ad mortem, 
 quam punitum esse post mortem. de qua re apostolus, 
 cum propter quasdam offensas commemorasset infirmitates

 
 
 
 mortesque multorum, si enim nos ipsos, inquit, iudicaremus, 
 a domino non iudicaremur; cum iudicamur 
 autem, a domino corripimur, ne cum mundo damnemur. 
 eum sane ipse qui deceperat in monumento proprio 
 satis honorifice sepeliuit seque sepeliendum iuxta eius ossa 
 curauit, ita sperans parci posse quoque ossibus suis, cum 
 ueniret tempus, quando secundum illius hominis dei prophetiam 
 Iosias rex Iuda in illa terra multorum eruit ossa mortuorum 
 eisdemque ossibus sacrilega altaria, quae sculptilibus 
 constituta fuerant, funestauit. pepercit quippe illi monumento, 
 ubi iacebat propheta, qui ante annos amplius quam trecentos 
 ista praedixerat; et propter ipsum nec illius, qui eum seduxerat, 
 sepultura uiolata est. affectu namque illo, quo nemo 
 umquam carnem suam odio habet, prouiderat cadaueri suo. 
 qui occiderat mendacio animam suam. ex hoc igitur, quod 
 carnem suam quisque naturaliter diligit, et illi poena fuit 
 addiscere non eum futurum in sepulcro patrum suorum et 
 huic cura prospicere, ut parceretur ossibus suis, si iuxta eum 
 iaceret, cuius sepulcrum nemo uiolaret.

Hunc affectum martyres Christi certantes pro 
 ueritate uicerunt. nec mirum quia contempserunt, quod non 
 fuerant peracta morte sensuri, qui non potuerunt eis, quos 
 uiuentes sentiebant, cruciatibus uinci. poterat utique deus.

 

 
 
 
 qui leonem prophetae corpus, quod ipse occiderat, ulterius 
 non permisit adtingere et fecit de peremptore custodem, poterat, 
 inquam, a suorum interfectis corporibus canes, quibus 
 fuerant proiecta, prohibere; poterat et ipsorum hominum innumerabilibus 
 modis terrere saeuitiam, ne cadauera incendere, 
 ne cineres dispergere auderent: sed hoc quoque experimentum 
 multiplici uarietati temptationum deesse non debuit, ne fortitudo 
 confessionis, quae inmanitati persecutionis pro corporis 
 salute non cederet, pro sepulcri honore trepidaret, postremo, 
 ne fides resurrectionis consumptionem corporum formidaret. 
 debuerunt ergo et ista permitti, ut etiam post haec tanti 
 horroris exempla martyres in Christi confessione feruentes 
 huius quoque testes fierent ueritatis, in qua didicerant eos, 
 a quibus sua corpora interficerentur, postea nihil habere quod 
 facerent, quoniam quidquid mortuis corporibus facerent, utique 
 nihil facerent, quando in carne omni uita carente nec 
 aliquid sentire posset, qui inde migrauit, nec aliquid inde 
 perdere, qui creauit. sed inter haec, quae fiebant de corporibus 
 occisorum, cum martyres non ea metuentes magna fortitudine 
 paterentur, tamen apud fratres luctus ingens erat, quod nulla 
 dabatur potestas sanctorum funeribus iusta persoluere nec 
 occulte subtrahere aliquid, sicut eadem testatur historia,

 
 
 
 crudelium custodum uigiliae permittebant. ita cum illos, qui 
 occisi fuerant, in dilaceratione membrorum suorum, in conflagratione 
 ossuum, in dispersione cinerum miseria nulla contingeret, 
 istos tamen, qui nihil eorum sepelire poterant, magna 
 misericordia cruciabat, quia in nullo modo sentientibus ipsi 
 quodam modo sentiebant et, ubi iam illorum nulla erat passio, 
 erat istorum misera conpassio.

Secundum istam quam dixi miseram conpassionem 
 laudantur illi et a rege Dauid benedicuntur, qui Saulis 
 et Ionathae ossibus aridis sepulturae misericordiam praestiterunt. 
 quae tandem misericordia praestatur nihil sentientibus: 
 an forte reuocandum est in opinionem, quod infernum fluuium 
 insepulti non poterant transmeare? absit hoc a fide christiana: 
 alioquin pessime actum est cum tanta martyrum multitudine, 
 quorum non potuerunt corpora sepeliri, et fallaciter eis ueritas 
 dixit: nolite timere eos, qui corpus occidunt et 
 postea non habent quid faciant, si eis tanta mala

 

 
 
 
 facere potuerunt, quibus inpedirentur ad loca exoptata transire. 
 sed quia hoc sine ulla dubitatione falsissimum est nec 
 aliquid obest fidelibus negata eorum corporibus sepultura nec 
 aliquid, si exhibeatur infidelibus, prodest, cur ergo illi, qui 
 Saulem et eius filium sepelierunt, misericordiam fecisse dicuntur 
 et ob hoc a rege pio benedicuntur, nisi quia bene 
 afficiuntur corda miserantium, quando ea dolent in mortuorum 
 corporibus alienis, quae illo affectu, quo nemo umquam carnem 
 suam odio habet, nolunt fieri post mortem suam corporibus 
 suis, et quod sibi exhiberi uolunt, quando sensuri non 
 sunt, aliis non sentientibus curant exhibere, dum ipsi sentiunt?

Narrantur uisa quaedam, quae huic disputationi non 
 neglegendam uideantur inferre quaestionem. feruntur quippe 
 mortui nonnulli uel in somnis uel alio quocumque modo adparuisse 
 uiuentibus atque ubi eorum corpora iacerent inhumata 
 nescientibus locisque monstratis admonuisse, ut sibi 
 sepultura quae defuerat praeberetur. haec si falsa esse responderimus, 
 contra quorundam scripta fidelium et contra eorum 
 sensus, qui talia sibi accidisse confirmant, inpudenter uenire

 
 
 
 uidebimur. sed respondendum est non ideo putandum esse 
 mortuos ista sentire, quia haec dicere uel indicare uel petere 
 uidentur in somnis. nam et uiuentes adparent saepe uiuentibus 
 dormientibus, dum se ipsi nesciant adparere, et ab eis 
 haec quae somniauerint audiunt dicentibus, quod eos in somnis 
 uiderint agentes aliquid uel loquentes. si ergo me potest 
 aliquis in somnis uidere sibi aliquid quod factum est indicantem 
 uel etiam quod futurum est praenuntiantem, cum id 
 ego prorsus ignorem et omnino non curem, non solum quid 
 ille somniet, sed utrum dormiente me uigilet, an uigilante 
 me dormiat, an uno eodemque tempore uigilemus ambo siue 
 dormiamus, quando ille somnium uidet, in quo me uidet: 
 quid mirum, si nescientes mortui nec ista sentientes tamen 
 a uiuentibus uidentur in somnis et aliquid dicunt, quod euigilantes 
 uerum esse cognoscant? angelicis igitur operationibus 
 fieri crediderim, siue permittatur desuper siue iubeatur, ut 
 aliquid dicere de sepeliendis corporibus suis uideantur in 
 somnis, cum id penitus nesciant, quorum illa sunt corpora. 
 id autem aliquando utiliter fit siue ad uiuorum qualecumque 
 solacium, ad quos pertinent illi mortui, quorum adparent 
 imagines somniantibus, siue ut his admonitionibus generi 
 humano sepulturae commendetur humanitas, quae, licet defunctis 
 non opituletur, culpanda tamen inreligiositate

 
 
 
 neglegitur. aliquando autem fallacibus uisis homines in magnos 
 mittuntur errores, quos talia perpeti iustum est. uelut si quisquam 
 uideat in somnis, quod Aeneas uidisse apud inferos 
 poetica falsitate narratur, et ei cuiuspiam non sepulti adpareat 
 imago loquaturque talia, qualia fertur locutus illi fuisse Palinurus, 
 et cum euigilauerit, ibi corpus eius inueniat, ubi 
 iacere inhumatum, cum somniaret, audiuit, admonitus et rogatus, 
 ut sepeliret inuentum, et quia id uerum esse comperit, 
 credat ideo mortuos sepeliri, ut eorum animae ad loca transeant, 
 unde insepultorum animas inferna prohiberi lege somniauit: 
 nonne ita credens plurimum a tramite ueritatis exorbitat?

Sic autem infirmitas humana sese habet, ut, cum 
 mortuum in somnis quisque uiderit, ipsius animam se uidere 
 arbitretur, cum autem uiuum similiter somniauerit, non eius 
 animam neque corpus, sed hominis similitudinem sibi adparuisse 
 non dubitet. quasi non possint et mortuorum hominum 
 eodem modo nescientium non animae, sed similitudines adparere 
 dormientibus. pro certo, cum Mediolani essemus,

 

 

 

 
 
 
 audiuimus, quod cum debitum repeteretur a quodam defuncti 
 patris cautione prolata, quod filio nesciente a patre iam fuerat 
 persolutum, contristari homo grauissime coepit atque mirari. 
 quod ei pater moriens non dixerit, quid deberet, cum fecisset 
 etiam testamentum. tunc ei nimis anxio adparuit idem pater 
 eius in somnis et ubi esset recautum, quo illa cautio uacuata 
 fuerat, indicauit. quo inuento iuuenis atque monstrato non 
 solum falsi debiti calumniam propulsauit, sed etiam paternum 
 recepit chirographum, quod pater non receperat, quando est 
 pecunia persoluta. hic utique putatur anima hominis curam 
 gessisse pro filio et ad eum uenisse dormientem, ut docens. 
 quod ignorabat, magna molestia liberaret. sed eodem ipso 
 ferme tempore, quo id audiuimus, id est nobis apud Mediolanum 
 constitutis Carthaginis rhetor Eulogius, qui meus in 
 eadem arte discipulus fuit, sicut mihi ipse, posteaquam in 
 Africam remeauimus, retulit, cum rhetoricos Ciceronis libros 
 discipulis suis traderet, recensens lectionem, quam postridie 
 fuerat traditurus, quendam locum offendit obscurum, quo non 
 intellecto uix potuit dormire sollicitus. qua nocte somnianti

 
 
 
 ego illi quod non intellegebat exposui, immo non ego, sed 
 imago mea nesciente me et tam longe trans mare aliquid 
 aliud siue agente siue somniante et nihil de illius curis 
 omnino curante. quomodo fiant ista nescio; sed quomodolibet 
 fiant. cur non eodem modo fieri credimus, ut in somnis quisque 
 uideat mortuum, quomodo fit, ut uideat et uiuum? ambobus 
 utique nescientibus neque curantibus, quis uel ubi uel 
 quando eorum imagines somniet.

Similia sunt autem somniis nonnulla etiam uisa 
 uigilantium, qui turbatos habent sensus, sicut phrenetici uel 
 quocumque furentes modo. nam et ipsi loquuntur secum, 
 quasi uere praesentibus loquantur, <loquuntur> etiam cum 
 absentibus quam praesentibus, quorum imagines cernunt siue 
 uiuorum siue mortuorum. sed quemadmodum hi, qui uiuunt, 
 ab eis se uideri et cum eis se colloqui nesciunt — neque 
 enim re uera ipsi adsunt aut ipsi sermocinantur, sed turbatis 
 sensibus homines talia uisa imaginaria patiuntur — eo modo 
 et hi, qui ex hac uita migrarunt, sic affectis hominibus uidentur 
 quasi praesentes, cum sint absentes et, utrum aliquis 
 eos imaginaliter uideat, omnino nescientes.

Huic rei simile est etiam illud, cum homines altius, 
 quam si dormirent, subtrahuntur corporis sensibus et occupantur 
 talibus uisis. et his enim adparent imagines uiuorum 
 atque mortuorum; sed cum fuerint sensibus redditi, quoscumque 
 mortuos uidisse se dixerint, uere cum eis fuisse creduntur 
 nec adtendunt qui haec audiunt similiter ab eis absentium 
 atque nescientium quorundam etiam imagines uisas 
 esse uiuorum. homo quidam Curma nomine municipii Tulliensis, 
 quod Hipponi proximum est, curialis pauper, uix illius 
 loci duumuiralicius et simpliciter rusticanus, cum aegrotaret, 
 ablatus a sensibus paene mortuus iacuit aliquot diebus: 
 tenuissimus flatus in naribus, qui manu admota utcumque 
 sentiebatur et erat exiguum uiuentis indicium, sepeliri ut 
 exanimem non sinebat. nullos artus mouebat, nulla sumebat 
 alimenta; nihil oculis, nihil ullo alio sensu corporis qualibet 
 inpacta molestia sentiebat. uidebat tamen multa uelut in 
 somnis, quae tandem aliquando post dies plurimos quasi euigilans 
 uisa narrauit. ac primum mox ut aperuit oculos, eat 
 aliquis, inquit, ad domum Curmae fabri ferrarii et uideat, 
 quid ibi agatur. quo cum itum esset, inuentus est mortuus

 
 
 
 eo momento, quo iste fuerat sensibus redditus et paene a 
 morte reuixerat. tunc intentis, qui aderant, illum exhiberi 
 iussum esse, quando ipse dimissus est. indicauit seque illic 
 unde redierat dixit audisse, quod non Curma curialis, sed 
 Curma faber ferrarius ad loca illa mortuorum praeceptus 
 fuisset adduci. in illis ergo uisis, tamquam somniis suis, inter 
 eos defunctos, quos uidebat pro meritorum diuersitate tractari, 
 agnouit etiam nonnullos, quos nouerat uiuos. ipsos autem 
 uere forsitan credidissem, si non inter illa quasi somnia sua 
 uidisset etiam quosdam, qui nunc usque adhuc uiuunt, clericos 
 uidelicet aliquos regionis suae, a quorum ibi presbytero 
 audiuit, ut apud Hipponem baptizaretur a me, quod et factum 
 esse dicebat. uiderat itaque in illa uisione presbyterum, clericos, 
 me ipsum, nondum scilicet mortuos, in qua postea 
 uidit et mortuos. cur non etiam illos sicut nos uidisse credatur, 
 utrosque scilicet absentes atque nescientes, ac per hoc 
 non ipsos, sed similitudines eorum, sicut etiam locorum? nam 
 et fundum uidit, ubi erat ille cum clericis presbyter, et Hipponem, 
 ubi a me quasi baptizatus est: in quibus locis profecto 
 non erat, quando illic sibi esse uidebatur. nam quid ibi

 
 
 
 ageretur eo tempore, nesciebat: quod procul dubio sciret, si 
 uere ibi esset. uisa sunt igitur ista, quae non praesentantur 
 in ipsis rebus, ut sunt, sed in quibusdam rerum imaginibus 
 adumbrantur. denique post multa, quae uidit, etiam in paradisum 
 se introductum esse narrauit dictumque sibi esse, cum 
 inde dimitteretur rediturus ad suos: uade, baptizare, si uis 
 esse in isto loco beatorum. deinde, ut a me baptizaretur, 
 admonitus iam factum esse respondit. cui rursus ille, qui 
 cum eo loquebatur, uade, inquit, uere baptizare; nam illud 
 in uisione uidisti. post ista conualuit, perrexit Hipponem. 
 pascha iam propinquabat. dedit nomen inter alios conpetentes, 
 pariter cum plurimis incognitus nobis; nec illam mihi uisionem 
 nec cuiquam nostrorum indicare curauit. baptizatus est, 
 peractis diebus sanctis remeauit ad propria. biennio uel amplius 
 transacto ego haec cuncta cognoui: primo per quendam 
 meum eiusque amicum in conuiuio meo, cum quaedam talia 
 loqueremur; deinde institi ac feci, ut haec mihi praesens ipse 
 narraret adtestantibus honestis ciuibus suis et de mirabili 
 eius aegritudine, ut iacuerit paene mortuus per dies plurimos, 
 et de illo alio Curma fabro ferrario, quod commemoraui. 
 superius, et de his omnibus, quae cum mihi diceret, iam

 
 
 
 et se tunc ab illo audisse recolebant atque firmabant. quamobrem 
 sicut uidit baptismum suum et me ipsum et Hipponem 
 et basilicam et baptisterium non in rebus ipsis, sed in quibusdam 
 similitudinibus rerum, ita et alios quosdam uiuos eisdem 
 nescientibus uiuis. 
 
 
 Cur non ergo ita et illos mortuos eisdem nescientibus 
 mortuis?

Cur non istas operationes angelicas credimus per dispensationem 
 prouidentiae dei bene utentis et bonis et malis 
 secundum inscrutabilem altitudinem iudiciorum suorum? siue 
 instruantur hinc mentes mortalium siue fallantur siue consolentur 
 siue terreantur, sicut unicuique uel praebenda est 
 misericordia uel inroganda uindicta ab illo, cui misericordiam 
 et iudicium non inaniter cantat ecclesia. ut uolet 
 accipiat quisque quod dicam. si rebus uiuentium interessent 
 animae mortuorum et ipsae nos, quando eas uidemus, adloquerentur 
 in somnis, ut de aliis taceam, me ipsum pia mater 
 nulla nocte desereret, quae terra marique secuta est, ut mecum 
 uiueret. absit enim, ut facta sit uita feliciore crudelis usque 
 adeo ut, quando aliquid angit cor meum, nec tristem filium 
 consoletur, quem dilexit unice, quem numquam uoluit maestum 
 uidere. sed profecto quod sacer psalmus personat, uerum

 

 
 
 
 est: quoniam pater meus et mater mea dereliquerunt 
 me, dominus autem adsumpsit me. si ergo dereliquerunt 
 nos parentes nostri, quomodo nostris curis et rebus 
 intersunt? si autem parentes non intersunt, qui sunt alii mortuorum, 
 qui nouerint, quid agamus quidue patiamur? Esaias 
 propheta dicit: tu es enim pater noster, quia Abraham 
 nesciuit nos, et Israhel non cognouit nos. si 
 tanti patriarchae, quid erga populum ex eis procreatum ageretur, 
 ignorauerunt, quibus deo credentibus populus ipse de 
 illorum stirpe promissus est, quomodo mortui uiuorum rebus 
 atque actibus cognoscendis adiuuandisque miscentur? quomodo 
 dicimus esse eis consultum, qui obierunt, antequam 
 uenirent mala, quae illorum obitum consecuta sunt, si et post 
 mortem sentiunt quaecumque in uitae humanae calamitate 
 contingunt? an forte nos errando ista dicimus et hos putamus 
 quietos, quos inquieta uiuorum uita sollicitat? quid est ergo, 
 quod piissimo regi Iosiae pro magno beneficio promisit deus, 
 quod esset ante moriturus, ne uideret mala, quae uentura illi 
 loco et populo minabatur? quae dei uerba ista sunt. haec 
 dicit dominus deus Israhel: uerba mea, quae audisti 
 et ueritus es a facie mea, cum audisti, quae 
 locutus sum de loco isto et qui commorantur in 
 eo, ut deseratur et in maledicto sit, et conscidisti

 

 
 
 
 uestimenta tua, et fleuisti in conspectu meo, et 
 ego audiui, dixit dominus sabaoth. non sic, ecce 
 ego adponam te ad patres tuos, et adponeris cum 
 pace; et non uidebunt oculi tui omnia mala, quae 
 ego induco in locum hunc et qui commorantur in 
 eo. territus iste dei comminationibus fleuerat et sua uestimenta 
 consciderat; et fit omnium malorum futurorum de properatura 
 morte securus, quod ita requieturus esset in pace, 
 ut illa omnia non uideret. ibi ergo sunt spiritus defunctorum, 
 ubi non uident quaecumque aguntur aut eueniunt in ista uita 
 hominum. quomodo ergo uident tumulos suos aut corpora 
 sua, utrum abiecta iaceant, an sepulta? quomodo intersunt 
 miseriae uiuorum, cum uel sua ipsi mala patiantur, si talia 
 merita contraxerunt, uel in pace requiescant, sicut huic Iosiae 
 promissum est, ubi mala ulla nec patiendo nec conpatiendo 
 sustineant, liberati ab omnibus malis, quae patiendo et conpatiendo, 
 cum hic uiuerent, sustinebant?

Dixerit aliquis: si nulla est mortuis cura de 
 uiuis, quomodo ille diues, qui apud inferos torquebatur, rogabat 
 Abraham patrem, ut mittat Lazarum ad quinque fratres 
 suos nondum mortuos et agat cum eis, ne ueniant et ipsi in 
 eundem tormentorum locum? sed numquid quia hoc ille diues

 
 
 
 dixit, ideo quid fratres agerent uel quid paterentur illo tempore 
 sciuit? ita illi fuit cura de uiuis, quamuis quid agerent 
 omnino nesciret, quemadmodum est nobis cura de mortuis, 
 quamuis quid agant utique nesciamus. nam si nihil de mortuis 
 curaremus, non utique pro illis deo supplicaremus. denique 
 Abraham nec Lazarum misit et Moysen ac prophetas hic 
 eos habere respondit, quos audire deberent, ut ad illa supplicia 
 non uenirent. ubi rursus occurrit, quomodo quid hic 
 ageretur Abraham pater ipse nesciebat, ubi sciebat esse Moysen 
 et prophetas, id est libros eorum, quibus homines oboediendo 
 tormenta inferna euitarent, ubi denique nouerat diuitem illum 
 in deliciis, pauperem uero Lazarum in laboribus doloribusque 
 uixisse. nam et hoc illi ait: memento, fili, quia percepisti 
 bona in uita tua, Lazarus autem mala. sciebat 
 ergo haec, quae utique apud uiuos, non apud mortuos gesta 
 fuerant. uerum non cum agerentur in uiuis, sed eis mortuis 
 potuit Lazaro indicante cognoscere, ne falsum sit, quod ait 
 propheta: Abraham nesciuit nos.

Proinde fatendum est nescire quidem mortuos quid 
 hic agatur, sed dum hic agitur, postea uero audire ab eis. 
 qui hinc ad eos moriendo pergunt, non quidem omnia, sed 
 quae sinuntur indicare, qui sinuntur etiam ista meminisse,

 

 
 
 
 et quae illos, quibus haec indicant, oportet audire.. possunt 
 et ab , angelis, qui rebus, quae aguntur hic, praesto sunt, 
 audire aliquid mortui, quod unumquemque illorum audire 
 debere iudicat, cui cuncta subiecta sunt. nisi enim essent 
 angeli, qui possent interesse et uiuorum et mortuorum locis, 
 non dixisset dominus Iesus: contigit autem mori inopem 
 illum et auferri ab angelis in sinum Abrahae. 
 nunc ergo hic, nunc ibi esse potuerunt, qui hinc illuc 
 quem deus uoluit abstulerunt. possunt etiam spiritus mortuorum 
 aliqua, quae hic aguntur, quae necessarium est eos 
 nosse et quos necessarium est ea nosse, non solum praesentia 
 uel praeterita, uerum etiam futura spiritu dei reuelante cognoscere, 
 sicut non omnes homines, sed prophetae, dum hic 
 uiuerent, cognoscebant, nec ipsi omnia, sed quae illis esse 
 reuelanda dei prouidentia iudicabat. mitti quoque ad uiuos 
 aliquos ex mortuis, sicut e contrario Paulus ex uiuis in paradisum 
 raptus est, diuina scriptura testatur. nam Samuhel 
 propheta defunctus uiuo regi Sauli etiam futura praedixit: 
 quamuis nonnulli non ipsum fuisse, qui potuisset magicis 
 artibus euocari, sed aliquem spiritum tam malis operibus

 

 
 
 
 congruentem illius existiment similitudinem figurasse: cum 
 liber Ecclesiasticus, quem Iesus filius Sirach scripsisse traditur 
 et propter eloquii nonnullam similitudinem Salomonis 
 pronuntiatur, contineat in laude patrum, quod Samuhel etiam 
 mortuus prophetauerit. sed si et huic libro ex Hebraeorum 
 quia in eo non est canone contradicitur, quid de Moyse 
 dicturi sumus, qui certe et in Deuteronomio mortuus et in 
 euangelio cum Helia, qui mortuus non est, legitur adparuisse 
 uiuentibus?

Hinc et illa soluitur quaestio, quomodo martyres 
 ipsis beneficiis, quae dantur orantibus, indicant se interesse 
 rebus humanis, si nesciunt mortui, quid agant uiui. non enim 
 solis beneficiorum effectibus, uerum ipsis etiam hominum 
 aspectibus confessorem adparuisse Felicem, cuius inquilinatum 
 pie diligis, cum a barbaris Nola obpugnaretur, audiuimus non 
 incertis rumoribus, sed testibus certis. uerum ista diuinitus 
 exhibentur longe aliter, quam sese habet usitatus ordo singulis 
 creaturarum generibus adtributus. non enim quia in

 

 
 
 
 uinum aqua, cum uoluit dominus, repente conuersa est, ideo 
 non debemus, quid aqua ualeat in elementorum ordine proprio, 
 ab istius diuini operis raritate uel potius singularitate 
 discernere; nec quoniam Lazarus resurrexit, ideo mortuus 
 omnis, quando uult, surgit aut eo modo exanimis a uiuente 
 quomodo a uigilante dormiens excitatur. alii sunt humanarum 
 limites rerum, alia diuinarum signa uirtutum; alia sunt, quae 
 naturaliter, alia, quae mirabiliter fiunt, quamuis et naturae 
 deus adsit, ut sit, et miraculis natura non desit. non igitur 
 ideo putandum est uiuorum rebus quoslibet interesse posse 
 defunctos, quoniam quibusdam sanandis uel adiuuandis martyres 
 adsunt, sed ideo potius intellegendum est, quod per 
 diuinam potentiam martyres uiuorum rebus intersunt, quoniam 
 defuncti per naturam propriam uiuorum rebus interesse non 
 possunt.

Quamquam ista quaestio uires intellegentiae meae uincit, 
 quemadmodum opitulentur martyres his, quos per eos certum 
 est adiuuari: utrum ipsi per se ipsos adsint uno tempore 
 tam diuersis locis et tanta inter se longinquitate discretis, 
 siue ubi sunt eorum memoriae siue praeter suas memorias, 
 ubicumque adesse sentiuntur, an ipsis in loco suis meritis 
 congruo ab omni mortalium conuersatione remotis et tamen

 

 
 
 
 generaliter orantibus pro indigentia supplicantum — sicut 
 nos oramus pro mortuis, quibus utique non praesentamur nec 
 ubi sint uel quid agant scimus — deus omnipotens, qui est 
 ubique praesens nec concretus nobis nec remotus a nobis. 
 exaudiens martyrum preces, per angelica ministeria usquequaque 
 diffusa praebeat hominibus ista solacia, quibus in 
 huius uitae miseria iudicat esse praebenda, et suorum martyrum 
 merita ubi uult, quando uult, quomodo uult, maximeque 
 per eorum memorias, quoniam hoc nouit expedire nobis 
 ad aedificandam fidem Christi, pro cuius illi confessione sunt 
 passi, mirabili atque ineffabili potestate ac bonitate commendet. 
 res est haec altior, quam ut a me possit adtingi, et 
 abstrusior, quam ut a me ualeat perscrutari. et ideo quid 
 horum duorum sit, an uero fortassis utrumque sit, ut aliquando 
 ista fiant per ipsam praesentiam martyrum, aliquando 
 per angelos suscipientes personam martyrum, definire non 
 audeo. mallem ab scientibus ista perquirere. neque enim nemo 
 est, qui haec sciat, non qui sibi scire uideatur et nesciat. 
 dona enim dei sunt his alia et illis alia largientis secundum 
 apostolum, qui dicit unicuique dari manifestationem spiritus

 
 
 
 ad utilitatem. alii quidem, inquit, datur per spiritum 
 sermo sapientiae; alii sermo scientiae secundum 
 eundem spiritum; alteri autem fides in eodem spiritu; 
 alii donatio curationum in uno spiritu; alii 
 operationes uirtutum; alii prophetia; alii diiudicatio 
 spirituum; alii genera linguarum; alii interpretatio 
 sermonum: omnia autem haec operatur 
 unus atque idem spiritus diuidens propria unicuique 
 prout uult. horum omnium spiritalium donorum, 
 quae commemorauit apostolus, cuicumque data est diiudicatio 
 spirituum, ipse scit ista sicut scienda sunt.

Talem fuisse credendum est illum Iohannem 
 monachum, quem de belli ciuilis euentu maior Theodosius 
 consuluit imperator: habebat quippe etiam prophetiam. neque 
 enim singulos singula munerum istorum, sed etiam plura 
 unum habere posse non ambigo. Iohannes ergo iste cuidam 
 mulieri religiosissimae inpatienter eum uidere cupienti atque 
 ut hoc inpetraret per maritum suum uehementer instanti, cum 
 ille nollet, quoniam id numquam permiserat feminis, uade, 
 inquit, dic uxori tuae, uidebit me nocte proxima, sed in 
 somnis. et factum est: monuitque illam quidquid fidelem 
 coniugatam moneri oportebat. quae cum euigilasset, talem se 
 uidisse hominem dei uiro suo, qualem ille eum nouerat, et 
 quid ab illo audierit, iudicauit. qui hoc ab eis conperit, retulit

 

 
 
 
 mihi, uir grauis et nobilis et dignissimus credi. sed si illum 
 sanctum monachum ipse uidissem, quia, sicut fertur, patientissime 
 interrogabatur et sapientissime respondebat, quaesissem 
 ab eo, quod ad istam pertinet quaestionem, utrum 
 ipse ad illam feminam uenisset in somnis, id est spiritus 
 eius in effigie corporis sui, sicut nos ipsos in effigie nostri 
 corporis somniamus, an ipso aliud agente uel, si dormiebat, 
 aliud somniante siue per angelum siue quocumque alio modo 
 in mulieris somnio talis facta sit uisio, atque id futurum, 
 ut ipse promitteret, prophetiae spiritu reuelante praesciuerit. 
 si enim ipse interfuit somnianti, mirabili gratia utique id 
 potuit, non natura, et dei munere, non propria facultate; si 
 autem ipso aliud agente, siue dormiente et uisis aliis occupato, 
 cum mulier uidit in somnis, profecto tale aliquid factum 
 est, quale illud est, quod in apostolorum Actibus legimus, 
 ubi dominus Iesus loquitur Ananiae de Saulo et indicat ei, 
 quod Saulus uidit ad se uenientem Ananiam, cum hoc Ananias 
 ipse nesciret. quodlibet horum mihi responderet ille 
 homo dei, et de martyribus ab illo pergerem quaerere, utrum 
 ipsi adsint in somnis uel quocumque alio modo uidentibus 
 eos in qua figura uoluerint, et maxime quando ab eis se

 

 
 
 
 torqueri daemones in hominibus confitentur et rogant eos, ut 
 pareant sibi, an ista fiant dei nutu per angelicas potestates 
 in honorem commendationemque sanctorum ad utilitatem 
 hominum illis in summa quiete positis et ad alia longe meliora 
 uisa uacantibus seorsum a nobis orantibusque pro nobis; 
 nam Mediolani apud sanctos Protasium et Geruasium martyres 
 expresso nomine sicut defunctorum, quos eodem modo 
 commemorabant, adhuc uiuum daemones episcopum confitebantur 
 Ambrosium atque ut sibi parceret obsecrabant illo 
 aliud agente atque hoc cum ageretur omnino nesciente; an 
 uero aliquando per ipsam praesentiam martyrum fiant ista, 
 aliquando per angelorum; et utrum possint uel quibus signis 
 possint a nobis duo ista discerni, an ea sentire ac diiudicare 
 non ualeat, nisi qui habeat illud donum per dei spiritum 
 diuidentem propria unicuique prout uult: dissereret mihi, ut 
 arbitror, ille Iohannes haec omnia, sicut uellem, ut aut eo 
 docente discerem et ea quae audirem uera et certa esse cognoscerem, 
 aut ego crederem quae nescirem illo dicente 
 quae sciret. quodsi mihi forsitan de sancta scriptura responderet 
 ac diceret: altiora te ne quaesieris, et fortiora

 

 

 

 
 
 
 te ne scrutatus fueris, sed quae tibi praecepit 
 dominus, illa cogita semper, id etiam gratanter acciperem. 
 non enim paruus est fructus, si aliqua obscura et incerta, 
 quae conprehendere non ualemus, clarum saltem certumque 
 sit nobis non esse quaerenda, et quod unusquisque 
 uult discere putans prodesse si sciat, discat non obesse, si 
 nesciat.

Quae cum ita sint, non existimemus ad mortuos, 
 pro quibus curam gerimus, peruenire, nisi quod pro eis siue 
 altaris siue orationum siue elemosynarum sacrificiis sollemniter 
 supplicamus, quamuis non pro quibus fiunt omnibus 
 prosint, sed eis tantum quibus dum uiuunt conparatur, ut 
 prosint. sed quia non discernimus, qui sint, oportet ea pro 
 regeneratis omnibus facere, ut nullus eorum praetermittatur, 
 ad quos haec beneficia possint et debeant peruenire. melius 
 enim supererunt ista eis, quibus nec obsunt nec prosunt, 
 quam eis deerunt, quibus prosunt. diligentius tamen facit 
 haec quisque pro necessariis suis, quo pro illo fiat similiter 
 a suis. corpori autem humando quidquid inpenditur, non est 
 praesidium salutis, sed humanitatis officium secundum affectum, 
 quo nemo umquam carnem suam odio habet 
 unde oportet ut quam potest pro carne proximi curam gerat.

 

 
 
 
 cum ille inde recesserit qui gerebat. et si haec faciunt, qui 
 carnis resurrectionem non credunt, quanto magis debent facere 
 qui credunt, ut corpori mortuo, sed tamen resurrecturo et in 
 aeternitate mansuro inpensum eius modi officium sit etiam 
 quodam modo eiusdem fidei testimonium! quod uero quisque 
 apud memorias martyrum sepelitur, hoc tantum mihi uidetur 
 prodesse defuncto, ut commendans eum etiam martyrum patrocinio 
 affectus pro illo supplicationis augeatur.

Habes ad ea, quae a me putasti esse quaerenda, qualem 
 reddere potui responsionem meam: quae si ultra quam 
 sat est prolixa est, da ueniam; id enim factum est amore 
 diutius loquendi tecum. hunc ergo librum quemadmodum 
 acceperit uenerabilis dilectio tua, rescriptis tuis nouerim, 
 quem tibi perlator eius faciet sine dubio gratiorem, frater 
 scilicet et conpresbyter noster Candidianus, quem per tuas 
 litteras cognitum toto corde suscepi inuitusque dimisi. multum 
 enim nos in caritate Christi sua praesentia consolatus est et, 
 quod fatendum est, eius tibi parui instantia. nam cor meum 
 tanta distendunt, ut, nisi ipso assidue commonente me non 
 sineret obliuisci, profecto interrogationi tuae mea responsio 
 defuisset.

 

 
 
 
 gerenda pro mortuis fol . ą3b M Explicit ad Paulinum epm . Inc de octo 
 questionibus ad Dulcitium fol. 105 I Explicit ad Paulinum epm fol . 75* Z 
 Explicit epistula sci Augustini de cura pro mortuis gerenda fol. 951 N 
 Explicit liber Aurelii Augustini ad Paulinum Nolanae urbis epm de cura 
 pro mortuis gerenda fol. 48* T Explicit liber sci Augustini de cura pro 
 mortuis gerenda fol. 158* V Explicit liber sci Augustini ad beatissimum 
 Paulinum. Inc sci Augustini de immortalitate animae fol . 71b K Explicit 
 liber de cura pro mortuis gerenda fol. 37* P Explicit liber sci Augustini 
 ad beatissimum Paulinum Y Cod. E subscriptione caret Explicit liber 
 fol. 142* F