I. DOMINO SUO PECULIARI IN CHRISTO DOMINO PATRONO FAUSTO EPISCOPO RURICIUS. 
 Olim te, domine mi uenerande ac beatissime sacerdos, fama 
 celeberrima praedicante cognoui, olim desiderio pii amoris infuso 
 illis te, quibus scribere dignaris, oculis cordis intueor, sed 
 nihilominus etiam corporeis uidere festino, si quo modo possim 
 intercedentibus uobis peccatorum meorum uincula disrumpere 
 acceptisque columbae illius pinnis a uenantum laqueis euolare 
 et uobiscum positus in dominica lege requiescere, ut sitim, 
 quam opuscula uestra legendo concepi, ipse praesens, unde illa 
 manarunt, uberius hauriens restinguerem, ut caritatis igniculum, 
 quem in tepidis animae dormientis fauillis (scintillis) feruentibus 
 suscitastis, prolatis de condensa scripturarum pabulis 
 uiuax flamma roboraret, quae eloquio sancti oris accensa more 
 sibi solito in pectore peccatoris uim naturae potentis exsereret 
 calefaciendo frigida, inluminando tenebrosa et spinas criminum 
 consumendo. adhaesit, doctor eximie, anima mea post te. 
 me autem adiuuent orationes tuae, ut possim terrenis actibus

 

 
 
 
 spretis caelestibus inhiare, quia corpus, quod corrumpitur, 
 adgrauat animam, ut inclinare aurem suam ad oracula diuina 
 non possit, ut domum patris obliuiscens oboediensque 
 uocantis imperio de terra sua et cognatione discedat atque 
 illam, quae ei demonstratur, potius concupiscat. 
 
 
 Non enim adhuc ualet pusillitas nostra metum obnoxiae 
 conditionis expellere et caritati perfectae purgata corda reserare, 
 ut relinquentes praesentia petamus aeterna eiectoque ancillae 
 (herede) hereditatem paternam liberi possimus adipisci. quam 
 ob rem spero, domine mi, ut pro me indesinenter oretis et, 
 quoties dignati fueritis ariditatem terrae meae eloquentiae 
 uestrae imbre perfundere; non mihi, sicut nunc fecistis adhuc 
 meae infirmitatis ignari, delicatos et dulces cibos, sed austeriores 
 et aegritudini meae congruos suggeratis, quia non expediunt 
 stulto deliciae, postmodum proditoribus meis censorium 
 praebeatis adsensum, qui more humani ingenii affectu 
 nimio praepediti et a ueritate iudicii declinantes incurrunt pro 
 amore mendacium. sane nec uereatur sanctitas uestra, ne uulneribus 
 meis gratior sit fouentis dextera quam secantis, quia ea 
 nec a me posse curari et tamen grauiter conputruisse domino donante 
 iam sentio. et ideo eligo, ut me iustus misericordiae 
 increpatione corripiat, quam caput meum oleum peccatoris inpinguet. 
 supplici itaque prece deposco, ut de illo thesauro 
 penetralium uestrorum, unde noua et uetera proferre consuestis, 
 peritissimi utpote medici, qui languentium innumeras et uarias

 

 
 
 
 aegritudines cotidie gratia dei adiuuante sanatis, languori quoque 
 meo, quae conuenire cognoscitis, medicamenta mittatis.

II. DOMINO SUO PECULIARI IN CHRISTO DOMINO PATRONO FAUSTO EPISCOPO RURICIUS. 
 Ita me hactenus inpia neglegentia et neglegens impietas 
 possederunt, ut, quid, domine mi, in me potissimum accusem, 
 nesciam et, quid in me primum excusem, non inueniam. si 
 enim argumentationem aliquam ad excusandas excusationes in 
 peccatis exhibere temptauero, adiciam peccato sine iudicii recordatione 
 peccatum, ut duplici atque maiori delicto ipse me 
 premam, ut, qui tarditatis reus sum, esse incipiam falsitatis 
 et ab humana usque iniuria crimen extendam, paternam nunc 
 tantum expectans de segnitiae noxa sententiam, diuinae uero 
 pro mendacii ultione subiciar, praesertim cum uera confessio 
 indulgentiam et falsa excusatio mereatur offensam. malo itaque 
 tam simplici confessione quam supplici ueniam petere, 
 quam peccata geminare. 
 
 Habes ergo, pater optime, pastor egregie, me culpae meae 
 spontaneum confessorem. habes et in discipuli errore, quod 
 corrigas, et in ouiculae languore, quod sanes. potestatisque 
 et iudicii tui est, utrum uelis ulceris mei putredinem ferri rigore 
 rescindere an medicamentorum lenitate curare. ego tamen,. 
 utram elegeritis, curationem amplectar intrepidus nec paternae

 

 

 

 
 
 
 ictum dexterae declinabo, dummodo portionem promissae hereditatis 
 adipiscar, neque adtendam, quae mihi poena sit in 
 flagello, sed quem habeam *** in testamento. melius enim 
 mihi est flere super patre, quam ut abdicer contemptus a 
 patre, quia parentum pietas distringit, ut corrigat, non perseuerat, 
 ut puniat, nec tantum eis maeroris infert adrogantia 
 superbientis, quantum gaudii confert humilitas confitentis. 
 
 Sic ille euangelii indulgentissimus pater filium praeceptae 
 substantiae decoctorem laeto suscepit amplexu promptior gaudere 
 de reditu quam inputare de lapsu. denique non ei exprobrantur 
 facinora, non luxuria, non egestas, sola conuersi 
 reuersio omnia damna conpensat, quia maior fuit procul dubio 
 patri facultas reditus quam rerum facultas. ita, quem abscessio 
 -reum fecerat, regressio fecit insontem et misericordia sufficit 
 heredi. quin etiam paternae clementiae uenia sola non suf- 
 Scit, quod ulnis fouet, quod gratia permulcet, nisi et munera 
 larga multiplicet. dat anulum, ne rursus a patre perfidia abducente 
 discedat. calceamenta dat pedibus, quo facilius ardui 
 itineris aspera et dura contemnat. dat et ipsam primam, 
 quam perdiderat, stolam, ut, quem a morte receperat, pristina 
 inmortalitate donaret. datur etiam ipse iuniori uitulus reuerso, 
 qui seniori agnus datus fuerat de Aegypto profecturo, quia 
 ipse educit ex Aegypto pater. 
 
 Tanti parentis imitatus fidem trade peccatoribus adiutorium, 
 praesta conantibus remissionem, intercessionem largire confitentique 
 filio non solum ipse ueniam tribue, sed ipse ueniam

 
 
 
 deprecare, ut, quem in peregrina patria appellas liberum, in 
 propria possis uidere liberatum. et qui per se amisit dominicam 
 liberalitatem, per te mereatur consequi libertatem nec 
 a uestro separetur solatio, qui sequestratur praemio.

III. DEUINCTISSIMO FILIO SEMPERQVE MAGNIFICO HESPERIO RURICIUS. 
 Scribendi mihi ad unanimitatem tuam aditum, quem obstruxerat 
 inperitia, patefecit affectus et illa dominatrix omnium 
 pietas, per quam flectuntur rigida, saxea molliuntur, sedantur 
 tumida, leniuntur aspera, tumescunt lenia, mitescunt saeua, 
 saeuiunt mitia, accenduntur placida, acuuntur bruta, dominantur 
 barbara, immania placantur, etiam in me opus suum peragens 
 os elingue reserauit producens me ex tutissimo silentii recessu. 
 ad publicum formidandumque iudicium et in uita iam ueteri 
 noua subire conpellit, scilicet ut, qui hactenus illam sententiam 
 secutus antiquam, qua dicitur saepenumero praestare 
 tacere quam dicere, inscientiam meam maluerim uerecundiae 
 taciturnitate tegere, quam inpudenter incondito sermone proferre, 
 nunc tam consuetudinis meae inmemor quam rusticitatis 
 oblitus quasi ex Arione in Orpheum repente mutatus 
 uelim disertissimis auribus tuis ore garrulo non tam officiosus 
 quam iniuriosus exsistere, dum et ignota pertempto et insueta. 
 praesumo. 
 
 ; Sed dabitis, ut reor, ueniam uenienti ex necessitudine necessariae 
 necessitatis, quia, quid dilectio in mortalium mentibus 
 naturali potestate sibi uindicet, conscium mutuae passionis 
 pectus agnoscit. ergo ne excusationi diutius immorantes ita

 

 
 
 
 paginam dilatemus, ut non solum tibi non exhibeat sermo incomptior 
 ***, uerum etiam copia inordinata fastidium, iam in 
 uocem pietatis erumpimus et desideriorum uerba ructuamus 
 conmendantes tibi pignus nostrum, depositum tuum, cuius nos 
 susceptione cepisti. tibi enim spem posteritatis meae, tibi solatium 
 uitae praesentis et leuamen, si diuinitas annuerit, futurae, 
 tibi uni omnia mea uota commisi. te elicitorem et formatorem 
 lapillorum nobilium, te rimatorem auri, te repertorem 
 aquae latentis elegi, qui sciris abstrusas lapidibus gemmas 
 propriae reddere generositati, quae utique in tanta rerum confusione 
 amitterent nobilitatem, si indicem non haberent. aurum 
 quoque harenis uilibus mixtum nisi artificis sollertia eluatur 
 aquis, ignibus eliquetur, nec splendorem poterit retinere nec 
 meritum. saeptas etiam aquarum manantium uenas et obductum 
 terra fluenti alueum nisi diligentius eruderauerit appetitoris 
 industria, laticis unda non fluet. ita et tenerorum 
 adhuc acies sensuum ignorantiae nubilo quasi crassitate scabrosae 
 rubiginis obsessa, nisi adsidua doctoris lima purgetur, 
 nequit sponte clarescere. tuum ergo nunc, tuum est in his 
 omnibus et opinioni tuae et nostro pariter respondere iudicio, 
 ne aut tu praesumpsisse inlicite aut nos inconsiderate elegisse 
 uideamur.

IIII. DEUINCTISSIMO FILIO SEMPERQVE MAGNIFICO HESPERIO RURICIUS. 
 Recepi apices unianimitatis tuae tam gratia quam eloquentia, 
 tam amore pariter quam lepore, tam sale quam melle respersas, 
 in quibus nec dulcedini deesset aliquid nec sapori. qui cum 
 omni dictionis et rationis arte praemineant, solo tamen a se

 
 
 
 uidentur discrepare iudicio. dum enim paginulae meae non 
 laudi aptae, sed uituperationi ineptia rusticitatis aptatae maiora 
 meritis tribuere festinas et sequeris uel declamationis cursum 
 uel diligentis affectum, a norma recti iudicii declinasti. 
 ad quam rem ego perfectionem (tuam) non ignorantiae uitio, 
 sed spontaneo arbitror descendisse consilio triplici ex causa, 
 ut in tenui materia et acumen ingenii et oris facundiam et 
 affluentiam sermonis ostenderes. sicuti in ieiuno atque otioso 
 caespite magis strenuitas cultoris apparet, cum aut rebellionem 
 glaebarum tenacium repetita saepius inpressione uomeris domat 
 aut ariditatem nimiam stercoris aspersione fecundat, ut fructuum 
 copiam, quam soli natura negat, industria producat, ita et tu 
 egestatem epistulae meae eloquentiae tuae ubertate ditasti, ut 
 possit esse, si eam subpresseris, te loquente laudabilis, si uero 
 protuleris, incutiat et mihi de falsa laude et tibi de iudicii 
 errore uerecundiam. et idcirco, quia inperitiam meam tui pudoris 
 opus esse uoluisti, caue, ne praeconio tuo nobis non 
 respondentibus tua periclitetur electio. itaque si quid mihi 
 credis, si quid utrique consulis, indignum memoria, obliuione 
 dignissimum uolumen absconde, si uis et me ad arbitrium 
 tuum oratoris famam et te probati iudicis obtinere personam.

V. DEUINCTISSIMO FILIO SEMPERQVE MAGNIFICO HESPERIO RURICIUS. 
 Spoponderas, fili carissime, ut mihi aliquos de ramusculo, 
 quem ex amaritudine in domesticum saporem uertendum transferendumque 
 susceperas, flosculos destinares, quorum odore 
 cognoscerem, quam spem spei gerere deberem, utrumnam ipsi 
 flores germina aut rursus ipsa germina fructus sui qualitate

 
 
 
 promitterent idemque iterum fructus utrum possent te excoquente 
 mitescere et dulci eloquentiae cibo audientium corda 
 satiare. quod quia, nescio quam ob causam, facere distulisti, 
 oportunum uos admonendi tempus inueni, quo in harmonia 
 mundi uniuersa animantia bruta pariter et elinguia, incedentia, 
 uolantia atque reptilia suis quaeque modis, suis sibilis, suis 
 quaeque uocibus etsi sono dissono aut ore diuerso, pari tamen 
 affectu quasi uno concentu in laudem proprii auctoris erumpunt 
 et potentiam, quam promere nequeunt, sentire se produnt. 
 Hoc namque tempore cuncti orbis species rediuiua reparatur 
 et, quicquid in eo situ squalidum, frigore turbidum, glacie concretum, 
 nuditate deforme, ariditate praemortuum hactenus fuit, 
 ad instar resurrectionis emergit, ut discat humana fragilitas 
 de uisibilibus inuisibilia et de praesentibus futura cognoscere 
 et spem uenturae melioris aetatis deposita desperatione percipiat. 
 nunc etiam tellus sterili rigore conclausas quasi uirili 
 semine -ita uerno tempore concepto occultis maritata meatibus 
 uenas laxat ad partum. et hinc, quod deliciis suaue, quod 
 esui dulce, quod usui utile, quod uictui necessarium, quod uisui 
 iocundum, quod olfactui gratum, quod tactui blandum, omne 
 producit. siquidem haec est illa temperies, quae mundi nascentis 
 materiam quasi adhuc in incunabulis teneram gremio 
 quodam clementissimae altricis conplexa nutriuit, ne substantiam 
 nullo labore duratam aut aestiuus feruor exureret aut 
 hiemalis algor extingueret aut uentorum flabra portarent. habet 
 itaque susceptus tuus conuenientissimum tempus, quo animi 
 socordia tandem aliquando detestata hebetudinem cordis exacuat 
 et, si inter homines declamare non potest, saltim inter 
 pecudes clamare aut inter uolucres garrire festinet.

VI. DOMINO SANCTO ET PIISSIMO PATRI NEPOTIANO PRESBVTERO RURICIUS. 
 Codices, quos sanctitas uestra transmisit, accepi eloquentia 
 claros, scientia perfectos, doctrina probos, fidei puritate perspicuos, 
 qui sacrorum testimoniorum ubertate locupletes, auctoritate 
 praestantes, luce fulgentes facile et fidelium mentes 
 inluminent et infidelium errores detegant atque conuincant. 
 quorum ego gustu admodum tenui pellectus potius quam refectus 
 ad satietatem propter sollicitudines saeculi peruenire 
 non potui. sicut enim stomachus, cum febrium ardore decoquitur, 
 dulces sibi antea cibos nec oblatos recipit nec requirit 
 ablatos, ita et animus mundanis anxietatibus curisque confectus 
 spiritales dapes nec desiderat absentes nec carpit appositas nec 
 sentit infusas. 
 
 
 Quae cum ita se in me habeant, uos tamen et pii parentis 
 probastis affectum et solliciti magistri ministerium et seduli 
 medici implestis officium, ut tali taedio laboranti medicamenta 
 congrua mitteretis. quibus etsi propter neglegentiam meam 
 ego non ualeo consequi sospitatem, uos tamen percipietis a 
 iusto repensatore mercedem, qui etiam pro ingratis grates beniuolas 
 referre consueuit. horum ergo praefatorum codicum 
 unum, sicut iussistis, retinui, alium remisi, quem sancti Hilarii 
 Pictauae urbis antestitis esse noueritis. quod quia praeceperatis, 
 indicare curaui. hunc uero retentum, (dum) permittitis, transferre 
 disposui, ut, quod memoriae commendare non possumus, 
 saltim uel paginis mandare curemus.

VII. DOMINO SUO PECULIARI IN CHRISTO PATRONO BASSULO EPISCOPO RURICIUR. 
 Quam me diligere sancta pietas et pia sanctitas uestra dignetur, 
 multimodo probatis affectu, dum legenda transmittitis 
 et neglecta corrigitis, dilectionem diligendo prouocatis et, quod 
 praedicatis uerbis, docetis exemplis. sed quoniam semen uestrum 
 in terra sterili et dumosa non proficit, utpote quod sentibus 
 supercrescentibus suffocatur, -ne sicut infructuosam illam ficulneam 
 me iubeat dominus uineae, quem tanto tempore nequiquam 
 expectat, abscidi, uos seueriorem sententiam orando differte, 
 donec doctrinae uestrae pinguedine tamquam stercore 
 amaritudo infructuosa dulcescat. sed quoniam plus sunt apud 
 me delicta quam uerba nec possum facta expiare sermonibus, 
 obsequium saltim epistulare dependo et librum, quem praestiteratis, 
 me remisisse significo aliumque identidem uestrum, 
 si iam necessarius non est, spero per portitorem harum remitti 
 iubeatis simulque, si propitio deo ad solemnitatem sanctorum 
 Gurdonem uenturi sitis, me recurrentibus scire faciatis.

VIII. DOMINO SUO PECULIARI IN CHRISTO DOMINO PATRONO SIDONIO EPISCOPO RURICIUS. 
 Praedicantibus uobis saepius audisse me recolo nullatenus 
 ab iniquitatibus nos posse purgari, nisi fuerimus crimina nostra 
 conscientia conpungente confessi. quis enim, non dicam

 

 
 
 
 consequi, sed uel quaerere queat indulgentiam, nisi deplorationi 
 confessionem erroris adiungat, quia error indulgentiam, non 
 indulgentia requirit errorem? quod ego ualde uerum esse cognoscens 
 facinus meum nuper admissum pietati uestrae indicare 
 non distuli, ne, quod modo prodente me spectat ad 
 ueniam, tacente postmodum pertineret ad culpam. sed iam 
 ipsum dolum proferimus in medium. furti me uobis reum 
 statuo et depositum uestrum me ignorantibus uobis inlicite 
 praesumpsisse pronuntio. quod ut tamen committerem, occasionem 
 perpetrandi facinoris uos dedistis aut temptantes cupidum 
 aut indoctum erudire cupientes. codicem namque, quem 
 de fratre meo Leontio me recipere iusseratis, transtulisse me 
 fateor. quod si probatis, agnoscite, si inputatis, ignoscite, quia 
 confessioni querella sociatur. nam primum, ut eum legerem, 
 uoluntas inpulit, deinde ille, ut transferretur, extorsit. nam 
 cum de dapibus ipsius adhuc pauca libassem, taliter me gustu 
 inlecebrosi saporis inlexit, ut primi quodammodo parentis imitator 
 domino repente contempto ad satietatem studuerim peruenire 
 magisque consilium suadentis quam imperium dominantis 
 audierim. nam ut omnia pectoris mei arcana manifestem, 
 uidebar mihi libri ipsius uerba adhortantis audire: quid cessas, 
 ingrate, quid dubitas? nosti erga te communis domini uoluntatem, 
 quam diuersis occasionibus te elimare contendat, quam 
 tibi etiam inuito spiritales cibos soleat bonus pastor ingerere. 
 mihi crede, plus tibi, si distuleris, quam transtuleris, inputabit, 
 quia studiosis fauere, non inuidere consueuit. his et talibus 
 silentis adloquiis in uincula eius me uoluntarius pariter et 
 coactus sponte conieci, ad exemplandum eum festinus accessi,

 
 
 
 quem nunc utrum, sicut est, transcriptum an paratum reddere 
 debeam, in uestro pendet arbitrio. ego tamen libens multam, 
 quam intuleritis, excipiam, quia remedium meum uestrum credo 
 esse decretum et sententiam uestram medellam duco esse, 
 non poenam.

VIIII. DOMINO PECULIARI IN CHRISTO DOMINO PATRONO SIDONIO RURICIUS. 
 Ita me recens praedicatio et antiqua dilectio uestrae pietatis 
 inlexit, ut audeam auribus uestris ineptiis meis facere saepius 
 iniuriam, dum uestram, quantum sterili ingeniolo conceditur, adtingere 
 cupio disciplinam. quam etsi adsequi grande est atque 
 difficile, sequi tamen pulchrum est atque sublime, quoniam 
 summarum rerum non adeptio tantum, sed etiam imitatio 
 ipsa laudanda est, quia numquam fere aliquis eius rei portione 
 ad integrum caret, ad quam scandere ac peruenire contenderit. 
 desidero itaque, domine mi, desidero, inquam, tuis cibis refici, 
 tuo fonte potari, tuis repleri dapibus, tuis epulis saginari, quas 
 si quis distribuentibus uobis non summo ore libauerit, sed totis 
 animae uisceribus adpetens conuiua sorbuerit atque intimo 
 pectoris postmodum easdem ruminaturus absconderit, incipiet 
 adsiduis ructationibus in laudem domini omnipotentis erumpere 
 refertus corde, ore ieiunus, dum satur esurit et saturatur esuriens, 
 magis in regeneratione saturandus. nec deesse poterit 
 cibus, cuius pastus in uerbo est. ut ergo harum deliciarum 
 particeps esse merear, uestris patrociniis obtinete mihique supra 
 mensuram uirium conitenti auxiliatores accedite simulque, ut 
 ab ouili uobis credito non inueniar alienus, orate errantemque 
 ouem a pascuis saeculi ad caulas dominicas reportate, quia

 
 
 
 confido, quod intercessionibus uestris fieri possit agnus, qui 
 uester meruerit esse discipulus.

X. DOMINO PECTORI SUO LUPO RURICIUS. 
 Accepi litteras magnanimitatis tuae, quibus excusare dignaris, 
 quod, ut me rarius eloquentiae tuae rore respergas, baiuli faciat 
 inopia, simulque etiam indicas te mirari, cur, cum mihi eorum 
 frequentia suppetat, uerborum quoque copia compta non desit, 
 uobis scribere saepius detrectem. quod uos per ironiam, ut est 
 leporis uestri facundia, iactasse non ambigo, cum et uos abundetis 
 tabellariis et me sciatis laborare egestate sermonis ac 
 sterilitate exilis ingenii uelut aestiuis mensibus arentis uenae 
 cursum sudare, non fluere. addidistis etiam, sicut Achilli Patroclum 
 aut Herculi Theseum uel Theseo Pirithoum, ita uos 
 mihi debere sociari. in his fabulis factisque maiorum non 
 praerogatiuam personarum, sed conparationem debemus dilectionis 
 accipere, ut amicorum recolentes nomina sequamur 
 exempla et eorum in nos uocabula transferentes merita conferamus 
 atque ex ipsorum gestis magnifica quaeque et honesta 
 carpentes uitae nostrae utiliter coaptemus et seruiamus nobis 
 in caritate candida, non adulatione fucata studeamusque, quod 
 in amicitiis illorum poetarum falsitas finxit, in nobis animorum 
 ueritas peragat, ut, dum imitari uidemur antiqua, relinquamus 
 imitanda et seniorum facta laudantes laudemur a posteris. 
 haec ergo, domine mi, flamma pectoris mei, persuasioni tuae 
 quam conscientiae meae amplius credens gerulo festinante breuiter 
 cursimque dictaui, quae peritia tua et probitas tua, si 
 amici uerecundiae consuluerit, aut celare debebit aut emendare 
 curabit.

XI. DOMINO SUBLIMI SEMPERQVE MAGNIFICO FRATRI FREDAE RURICIUS. 
 Quoniam amoenitati nemoris uestri etiam deserti nostri ineptias 
 uoluistis adiungi, transmisi, sicut iniunxistis, abietum 
 plantas non specie, sed proceritate placituras, non fructibus, 
 sed sui peregrinatione mirabiles, non usu aptas, sed amoenitate 
 iocundas, quippe quae, cum coaluerint, crassitudine umbrarum 
 Ceuennarum frigus oceani sint aestatibus praebiturae, et hoc 
 inter illas praeclarissimas diuersi generis arbores tam decore 
 quam utilitate praestantes, opulentas onere, distinctas flore, 
 odore fraglantes. illic enim industria uestra contulit, quod soli 
 natura non protulit. nam ut ruborem rosarum, liliorum candorem, 
 lauri perpetuum uirorem et alia huiuscemodi similia 
 uisibus praetermittam, quia saepe per abundantiam pretiosa 
 uilescunt et facit copia cotidiana fastidium, illic etiam graminum, 
 germinum, frutectorum peregrinae conlatae sunt suauitates uisui 
 usuique uernantes. 
 
 Sed quid illic primum laudandum sit aut mirandum, ubi 
 etiam temporis intemperies temperatur? siquidem inibi torridae 
 feruor aestatis tam umbrarum quam undarum rigore depellitur, 
 hiemis uero in tantum non sentitur asperitas, ut 
 intra eadem positis tepor aeris et cantus auium ueris reddat 
 effigiem. sed quid ego inmemor inperitiae meae paupero sermone, 
 mi domine, ruris uestri diuitias, delicias describere aut 
 enarrare contendo, ad cuius laudem etiam ingenia maiora succumberent? 
 date itaque inpudentiae meae ueniam, quam extorsistis, 
 qui ut auribus uestris uerbosus existerem, dignatio 
 uestra me conpellit, confidens, quod epistula longior uobis, 
 domnis meis, si displiceret affatu, placeret affectu, cum

 
 
 
 intellegeretis eam non pro eloquentiae lepore, sed pro uestro amore 
 copiosam, simulque, quia sciebam sublimitatem uestram in 
 amicis uestris plus reprehendere taciturnitatis uerecundiam, 
 quam loquacem familiaritatis audaciam.

XII. DOMNO PECTORIS SUI CELSO RURICIUS. 
 Trepido in praeconium uestrum os elingue reserare, cui scio 
 iure etiam ingenia maiora succumbere. quid enim primum de. 
 affectionis aut dignationis uestrae laude commemorem, qui 
 omnes mihi ruris, moris et, quod his omnibus maius est, caritatis 
 delicias contulistis, aut certe, si quid horum defuit, deputandum 
 tempori, non nobis est inputandum. nam totum 
 apud uos, quod carum pectus, quod habuit clarum mundus, 
 inueni, nulla me penitus iocunditate fraudastis. quin etiam 
 desiderabile mihi hospitioli mei.desertum uestra uicinitate fecistis. 
 et idcirco me magis finitimum uobis esse congaudeo, 
 quia non ex toto malus est, qui bonis iungitur. 
 
 Sed ne exhibeat nobis [esse] ineptia sui longior sermo fastidium, 
 salue largissimum dico et uitrarium, sicut iussistis, 
 me destinasse significo, cuius opus nitore, non fragilitate oportet 
 imitetur, ut dilectio, quae nobis a parentibus relicta, a magistro 
 tradita, uitae communione firmata est, secundis elimetur, aduersis 
 nulla penitus turbinum procella frangatur. nam sicut 
 auri atque argenti pretiosa sinceritas, si aeris aut plumbi uel 
 cuiuslibet alterius materiae uilioris fuerat admixtione corrupta, 
 nisi ignium examinatione purgetur, nec splendorem naturalem 
 poterit habere nec sonum, nam nec uisui claritatem nec tinnitum 
 reddit auditui magisque raucum resonat, si feriatur, et 
 stridulum *********

 
 
 
 
 Hanc ergo sententiam, non meam, sed domini, frater optime, 
 contuentes pariter et sequentes ita uitam nostram medio cursu 
 gubernatore ipso domino temperemus, ut, quamquam serenitas 
 adrideat, prosperior flatus inuitet, mare placidum blandiatur, 
 scientes tamen illam aequoris subiecti planitiem ad instar 
 montium repente consurgere nequaquam in altum nauem 
 nostram patiamur inpelli, ubi eam aut tempestas soluat aut 
 unda demergat.

XIII. DOMNO PECTORIS SUI CELSO RURICIUS. 
 Recepi apices germanitatis tuae, qui mihi non parum scrupuli 
 retulerunt. uereor enim, ne secus de litterulis meis, quam 
 a me missae sunt, senseritis et idcirco quasi temerariae praesumptionis 
 me notare uideamini, dum, ut pro uobis orem ac 
 saepius commoneam, postulatis. egone, frater optime, castigare 
 uos audeam, qui me nequeo castigare? egone uos, qui me 
 adhuc in saeculi turbinibus tamquam in maris aestibus cumba 
 instabili fluctuantem quasi iam de sublimiori specula uel eminentiori 
 colle respicitis? egone uos, qui ad portum ueniae per 
 paenitentiae indulgentiam domino gubernatore ****? non ego 
 penitus, frater dilecte, sic scripsi, ut mihi aliquid blandiens 
 uos inprobo dente morderem nec ut uos laederem, sed mihi 
 epistulae familiaritate uincirem. nam si bene consideretis, uotorum 
 sunt illa uerba, non actuum, et optantis potius quam 
 monentis, quia non, quid ageremus, sed, qualiter uellem, ut 
 uiueremus, exposui. ceterum si actus uitae meae praeteritae 
 praesentisque discutias, pudebit te intimo et secretissimo fratre 
 teste ferre, quae non puduit deo teste promittere, pro quibus

 
 
 
 facinoribus meis spero uos potius domino supplicetis, ut, quos 
 in hoc saeculo amicitiarum et propinquitatis uoluit esse consortes, 
 in futuro bonorum iubeat esse participes.

XIIII. DOMNO PECTORIS SUI CELSO RURICIUS. 
 Equum, qualem iusseras, destinaui mansuetudine placidum, 
 membris ualidum, firmum robore, forma praestantem, factura 
 conpositum, animis temperatum nec praeproperum scilicet uelocitate 
 nec pigrum (tarditate), cui frenus et stimulus sit sedentis 
 arbitrium, cui ad euehendum onus et uelle suppetat 
 pariter et posse, ita ut nec cedat superposito nec deponat inpositum. 
 his itaque, sicut oportuit, intimatis, salutatione praelata, 
 pollicitatione dispensa promissa deposcimus, ut ad sollemnitatem 
 sanctorum ad nos deo propitio una cum sorore 
 uestra uenire dignemini honorem patronis, fratribus affectum, 
 gratiam populis praestituri.

XV. DOMINO SUO PECULIARI IN CHRISTO DOMINO PATRONO AEONIO EPISCOPO RURICIUS. 
 Agnito transitu sanctae ac uenerabilis apud me recordationis 
 domini mei decessoris uestri Leontii animo et mente confusus 
 diu multumque tristatus sum, quod et inpedientibus peccatis 
 meis tanto antestiti occurrere non merueram et tali essem 
 parente priuatus. cuius etsi exterioris hominis non fruebar 
 aspectu, interioris tamen gratia delectabar et mentis acie iugiter 
 adhaerebam, per quem et in quo mihi praesens quodammodo 
 et cernebatur obtutu et audiebatur affatu et palpabatur adtactu

 
 
 
 et tenebatur amplexu, siquidem cari nullo se melius loco 
 quam in corde caritatis ipsius sede conspiciunt. unde et 
 amplius desiderabam oculis uidere carnalibus, quem ita spiritalibus 
 intuebar. sed dolori meo consolationem ea, quae prius 
 tribuerant solacium, ipsius merita dederunt, quia confido, quod, 
 quem paterna pietas dilexit, et sedula intercessione custodiat. 
 
 Sed haec sanctitati uestrae quasi uobiscum colloquens atque 
 a uobis maeroris ipsius leuamen requirens dictante dilectione 
 retuleram. nunc uero, ut dicere institueram, accersione ipsius 
 domini mei et apostolatus uestri ordinatione conperta ad officium 
 uestrum mittere cogitabam. sed muneribus uestris humilitatis 
 meae praeuenistis obsequium, quae mihi maiorem 
 scribendi fiduciam contulerunt, quia praesumo, quod, quem 
 liberalitate feceritis dignum, ab animis uestris non habeatis 
 alienum. et ideo, sicut datis intellegi, quoniam tanti habere 
 dignamini, sospitationem beatitudini uestrae per litteras uberem 
 dico simulque peculiari prece deposco eo mecum agere tanti 
 habeatis affectu, ut domnum Leontium praemisisse et commutasse 
 potius quam perdidisse cognoscam.

XVI. DOMINI UENERABILI, ADMIRABILI ET SANCTIS OMNIBUS AEQVIPERANDO FRATRI SIDONIO UIDENTI RURICIUS. 
 Olim te, frater carissime, fama celeberrima praedicante cognoui 
 et in sede caritatis illis, quibus ipse melius terrena dispicis 
 et caelestia diuinaque consideras, oculis mentis aspexi, 
 unde ipsius nomen adscripsi, cuius munere donatum esse te 
 uidi. et ideo, dum te in speculo cordis diligenter et pulchritudinem 
 interioris hominis tui uehementer admiror, ad

 

 
 
 
 desiderandum animi mei uiscera concitasti, quae in tantum affectum 
 tuum meracissima dilectione commota sunt, ut, quem spiritalibus 
 oculis contemplor, etiam carnalibus cernere concupiscam. 
 quam ob rem salue in Christo domino plurimum dicens specialius 
 quaeso, ut una cum domno meo episcopo, quem ad nos uenturum 
 pro sua dignatione confido, uobis ad humilitatem nostram 
 uisitandam faciatis iniuriam, ut possimus in unum positi fructum 
 de nostra inuicem capere praesentia, dum sciscitantis intentio 
 fit respondentis eruditio et mutuus quodam modo profectus discentis 
 efficitur et docentis. pax, pax, pax.

XVII. DOMNO ANIMAE SUAE ET TOTIS IN CHRISTO DOMINO DILECTIONIS UISCERIBUS EXCOLENDO POMERIO ABBATI RURICIUS BPISCOPUB. 
 Scriptum est, sicut ipsi melius nostis: mihi uindicta, 
 ego retribuam, dicit dominus. iam uos mihi, si quid inputatis, 
 ignoscite, quia sciatis dominum uindicasse. tam auiis 
 esse nos itineribus noueritis in tam abditas solitudines inductos, 
 ut eas retexere animus horreat, mens refugiat,. sermo non 
 queat. incurrimus namque semitam obstructam ramis, spatio 
 constrictam, spinis hirtam, stirpibus clausam, obsitam sentibus, 
 situ asperam, saxorum aggeribus inpeditam, radicum conexione 
 constratam, caeno uoraginosam, ut in tam uariis tamque multiplicibus 
 malis non esset simplex forma periculi, dum caballorum 
 pedes radicum uirtus detinet et soli putredo non sustinet, 
 montibus uero ita in sublime porrectam et uallibus in profunda 
 demersam, ut nos per undosum mare excitantibus eum uentorum 
 saeuientium flabris erepto ab oculis nostris nebulis ac 
 nubibus die iter agere crederemus, quia, etiamsi mundo radius 
 solis inluxit, ad nos prae densitate nemoris splendor ipsius et 
 calor peruenire non ualuit, dum nos ita per iter infelicium filicum

 

 

 

 
 
 
 proceritas premit et sic inundatio roris aspergit, ut contracti 
 frigore uel coacti apricitatem ignis plurimi diebus cynocaumatis 
 quaereremus.. 
 
 Sed cum ad locum, ad quem tendebat intentio, peruenissemus, 
 uallati aquis atque made facti siti occepimus deperire, 
 quia, cum esset, ut diximus, rigor in aere, erat tamen tepor 
 in fonte, odor in flumine, ardor in campo, aestus in castro. et, 
 ut breui sermone uniuersa concludam, per talem uiam nos iter 
 egisse cognoscite, per quam nec ad paradisum, non dicam ad 
 exilium quisquam ire desideret. quapropter quia haec omnia 
 dominus noster et me incurrere et uos iussit euadere, peccata 
 mea a uestris meritis etiam uisibili itinere discernens, ut uos, 
 qui arta et laboriosa spiritaliter pergitis uia, istius non incederetis 
 angustias, et nos, qui lata et spatiosa retrorsum 
 semper respicientes incedimus, huius incurreremus iniurias, 
 orate dominum, cui omnia possibilia confitemur, ut, etsi per 
 diuersum iter, ad unam nos tamen urbem faciat conuenire, in 
 quam nos misericordia potest inferre, uos merita.

XVIII. DULCISSIMO ET UNANIMO FILIO OMMATIO RURICIUS EPISCOPUS. 
 Ut per Uenerium dulcedini tuae non scriberem, non neglegentiae 
 nec inputationis alicuius, sed occupationis fuisse cognosce. 
 unde has per Amelium dedi, quibus salue plurimum dico et, 
 ut propositi tui semper reminiscaris, admoneo. nec animum 
 tuum iam deo dicatum aut a coepto itinere blandior uisus 
 auocet aut modulatior corrumpat auditus aut dulcior gustus

 

 
 
 
 inficiat aut mollior sollicitet tactus aut suauior odoratus inliciat 
 et per fenestras corporis mors intromittatur ad animam, 
 sed neque stiuam tenens contra domini sententiam retro respicias, 
 ut directum lineae sulcus amittat, quin potius ita in eum, 
 cui te ipso inspirante uouisti, omnibus sensibus inhies et corde 
 defixus adhaereas, ut, cum te uel una praefatorum uitiorum 
 inlex forma pulsauerit, fide firma et diuina meditatione munitum 
 pectus adire non possit. et, quamlibet in turbis positus. esse 
 uidearis, intrans in cubiculum cordis tui clauso ostio tuo dominum 
 orare non desinas, ut, qui uidet in occulto, dicat tibi, 
 sicut sancto Moysi uociferanti ad se non uoce, sed corde dicebat: 
 quid clamas ad me? et spero, ut in talibus orationibus 
 etiam mei meminisse digneris et citius te ad nos, etiamsi 
 noster non reducit affectus, desiderium dulcissimae et saluberrimae 
 quietis adducat.

I. DOMNIS SUBLIMIBUS ET IN CHRIBTO DOMINO DEUINCTISSIMIS FRATRIBUS NAMATIO BT CERAUNIAE RURICIUS. 
 Antiqui sapientes amicos duos unam animam habere dixerunt, 
 quod ualde uerum esse ego praedico proboque. nam 
 postquam a uestra germanitate discessi, diuisum esse me sentio 
 partemque meam uobiscum resedisse cognosco nec absentibus 
 uobis integer esse mihi uideor. et cum me in me non inueniam, 
 apud uos me ad uos reuersus inquiro atque ibidem, 
 quantum mei uobis reliquisse, tantum uestri mecum abstulisse 
 conspicio. et ita, priusquam fiat annuente domino pignorum 
 nostrorum uotiua coniunctio, animorum inter nos facta iam 
 diuisio, quae diuisio amplectenda magis est diligentibus, quam 
 uitanda, per quam fit in cordibus eorum caritatis integrae sincera 
 transfusio, cuius ego uinculis conligatum a uobis esse me 
 gaudeo et talibus catenis uinctus exulto obstringique me earum 
 nexibus magis cupio, quam resolui, quibus et uos constrictos 
 esse confido. redeuntibus itaque uobis salue largissimum dico 
 et ex omnibus gratias agens derelinquo, quae ad praeconium 
 uestrum pertinent. idcirco me siluisse significo, quia in

 
 
 
 propriis laudibus, sicut dicitur, est odiosa iactatio. uestra enim 
 laus mea facta est et ideo, ut dixi, de magnanimitate uestra 
 tacere melius duxi, quia, quicquid de nobis dixero, mihi uideor 
 contulisse.

II. DOMINIS SUBLIMIBUS ET IN CHRISTO DOMINO DEUINCTISSIMIS FRATRIBUS NAMATIO ET CERAUNIAE RURICIUS. 
 Inter reliquas grates, quae a me nobis iure referendae sunt, 
 praesentia ac uisitatione patroni communis domni Postumini ingentes 
 gratias ago, quod hospitiolum nostrum fecistis ipsius 
 orationibus inlustrari, quia, dum nobis exhibet fidem, nobis 
 tribuit benedictionem. et licet fuerit uigilantissimus inspector, 
 inportunissimus exactor, districtissimus exsecutor, lenia tamen 
 haec omnia gratia uestra et sanctitatis suae ponderatione pensauimus, 
 quia, sicut scriptum est, caritas omnia sustinet, 
 caritas numquam excidit, praesertim cum hoc, quod uisus 
 (est) exigere, nobis eum credimus dei beneficio contulisse. itaque 
 eo propitia diuinitate remeante non, quia necessariae essent, 
 sed, quia ipse uoluit, dedi, quibus indiuiduae germanitati uestrae 
 salue largissimum desiderans dico et iter meum uestrumque 
 conspectum mente praeuenio atque omnia, sicut iussistis et 
 dignum ac debitum fuit, inspecta, tradita, firmata significo. 
 nec uereor, quod debeat animos uestros uel aliquantisper offendere, 
 quod unum uocabulum de libello dotis uidetur esse subtractum, 
 cum hoc, quod deest numero, non solum conpensatum, 
 sed etiam auctum agnoscatis in merito.

III. DOMNIS SUBLIMIBUS ET IN CHRISTO DOMINO DEUINCTISSIMIS FRATRIBUS NAMATIO ET CERAUNIAE RURICIUS. 
 Quam grauiter sim de luctu uestro nuntii atrocitate perculsus, 
 facilius uos pro mutuo potestis amore conicere, quam 
 ego possim litteris intimare, quia animus nimio maerore confectus, 
 quod horret recolere, renuit expedire. doleo, fratres 
 deuinctissimi, tam acerbo casui uestro (et) ex toto corde conpatior. 
 nam etsi ad praesens a nobis disparatus sum corpore, 
 tamen semper mente coniungor et, dum a nobis animo non 
 recedo, planctibus uestris interesse me credo, quia secundum 
 diuinam sententiam, quod patitur unum membrum, omnia 
 membra conpatiuntur in corpore. nos enim non solum fide 
 concorporamur in Christo, sed etiam filiorum coniunctione conectimur. 
 unde etiam, si aurarum tanta intemperies permisisset, 
 ad solandos uos pro epistulis ipse uenissem. 
 
 Sed quid facimus, fratres optimi, quod diuinae resistere iussioni, 
 sicut uirtute non possumus,. ita nec uoluntate debemus 
 et omni aduigilantia praecauere, ne, dum dulcia nobis pignora 
 nimio dolore deflemus, blasphemi aut quodam modo iniuriosi 
 inueniamur in domino et grauius animam nostram auctor ipsius 
 mortis inuenta occasione confodiat, quam carorum amissione 
 percussit? ideo in omni amaritudine uel dolore ad illum nobis 
 refugiendum est et ad illum omnes casus nostri toto corde referendi, 
 qui sanat uulneratos, qui releuat maestos, qui consolatur 
 adflictos, et illa sancti Iob sententia omnino dicenda 
 est: dominus dedit, dominus abstulit, sicut domino

 

 
 
 
 placuit, ita et factum est, sit nomen domini benedictum. 
 haec ergo, domini pectoris mei, scribere uobis idcirco 
 praesumpsi, ut dolorem communem, quem sciebam, quod 
 uerbis meis mitigare non poteram, uel diuinis eloquiis utcumque 
 moderarer. et uere non minimum potestis capere de 
 Christi uoluntate solatium, quod, quatenus ipsum inmaturus 
 manebat interitus, talem eum est dignatus assumere, qualium 
 regnum dixit esse caelorum, ut et patronum haberetis ex filio 
 et minus doleretis amissum, quem a domino uidebatis assumptum.

IIII. DOMINIS SUBLIMIBUS ET IN CHRISTO DOMINO DEUINCTISSIMIS FRATRIBUS NAMATIO ET CERAUNIAE RURICIUS. 
 Saepius, carissimi fratres, per communis luctus acerbissimum 
 casum uobis scribere aut ad uos uenire disposui, sed semper 
 me et ab itineris procinctu infirmitas corporis et ab epistulari 
 officio nimius dolor cordis retraxit. nam si quando ad scribendum 
 animum sum conatus intendere, statim sensus horruit, 
 mens refugit et ita mihi pro sermonibus semper fletus occurrit, 
 ut prius paginam lacrimarum imbre perfunderem, quam stilo 
 pingerem, sicut dixit ille paternam indicans de filii amissione 
 pietatem:
 
 Bis conatus erat casus effingere in auro, 
 Bis patriae cecidere manus, 
 uel quod potius a me dicitur, quoniam negabat consolari 
 anima mea. haud iniuria. perdidi enim filiam, quam et me 
 suscepisse et uos genuisse gratulabar, perdidi uitae solatium, 
 posteritatis spem, decus familiae, cordis gaudium, lumen oculorum. 
 nec simplici sum orbitate perculsus. nam cum filia

 

 
 
 
 et fratres amisi, quorum me solabar affectu, quorum me coniunctione 
 iactabam. disrumptum est, fratres carissimi, uinculum 
 germanitatis nostrae, ablatum uobis est pignus mutuae 
 caritatis. hei mihi, fratres optimi, dum depositum uestrum, 
 cuius me traditione ceperatis, amitto, una uos perdidi et ideo 
 in unius necessitudinis gradu complurium mihi necessitudinum 
 solatia sublata suspiro. 
 
 Solam tamen patriam, quae mihi per ipsam adquisita fuerat, 
 non amittam, qui hanc mihi potissimum terram, quam illa corpore 
 suo occupauit, patriam iudicabo. sed quo inmemor officii, 
 memor gratiae dolore inpellente progredior et tempore aliquatenus 
 uulnus obductum rediuiua recordatione tamquam noua 
 sectione rescindo et, qui consolari uos potius per diuina promissa 
 cupiebam, consolationem ipse non capio? causas tamen 
 uobis recidiui huius doloris exponam. utcumque enim animus 
 maerore confectus recipere consolationem apostolica exhortatione 
 iam coeperat, qua ait: nolo uos ignorare, fratres, de dormientibus, 
 ne contristemini, sicut ceteri, qui spem 
 non habent, sed, ubi infelix noster communis aduenit et eum 
 sine ea, qua prius splendebat, gemma conspexi, per quam mihi 
 et acceptior esse solebat et gratior, et quasi ornamento proprio 
 spoliatus mihi et indecorus apparuit. nouit ille, fratres carissimi, 
 qui cordium occulta rimatur, quod ita mihi dolor repente 
 geminatus est et ita mihi per singulos dies de tanta indole 
 illius et istius desolatione affectus duplicatur et luctus, ut nec 
 hunc aspicere (nec) illius meminisse sine lacrimis queam et 
 propheticum illud saepius dicam: quis dabit capiti meo 
 aquam et oculis meis fontem lacrimarum? sed ille populi 
 sui peccata deflebat, ego uero propria, quae et me et uos 
 pondere suo et numerositate presserunt, ego ut illius mortem 
 et meam uitam, illam defunctam et me superstitem plangam.

 

 
 
 
 
 Longe aliud tibi, uenerabilis soror, quasi de nostris meritis 
 praesumebas, cum tantum tibi nimia caritate decepta de nostris 
 orationibus me refellente promitteres, ut et domum tuam 
 nostra intercessione saluandam et filiam per me, ut ita dicam, 
 fore crederes inmortalem. sed cito apparuerunt merita mea, 
 quae et me inremediabili uulnere sauciarent et te secus, quam 
 oportuerat, de peccatore credentem tanti pignoris orbitate percuterent. 
 uel nunc certe, in Christo domino uenerabilis soror, 
 et te falsa credidisse et me uera dixisse cognosces. sed 
 nimium diu inmemores praeceptorum caelestium humano dolori 
 praebemus adsensum. ad diuina nobis praecepta redeundum 
 est, ne ita plangamus corpore mortuam, ut ipsi corde moriamur. 
 discedentes ergo paululum de praesentibus rursum futura 
 cogitemus, ut, quos infirmant praesentia, futura corroborent. 
 nos debemus, fratres carissimi, illam ferre condicionem humanae 
 fragilitatis, quam et prophetae et apostoli et sancti iustique 
 omnes uel, quod maius est, omnium dominus noster suscipere 
 dignatus est. deplorare, sed magis deo gratias agere et gaudere 
 nos conuenit, quod filiam, qualem uoluimus, quamdiu is, 
 qui dederat, permisit, habuimus et, qualem uoluimus, non perdidimus, 
 sed ad Christum ipso iubente praemisimus. habere 
 enim filios generalis est beneficii, bonos uero habere specialis 
 est praemii, sicut uiuere commune est omnium, bene uero uiuere 
 et bene discedere de hac uita paucorum est, non tamen 
 naturae conditione, sed culpae, nec diuina praescriptione, sed 
 propria uoluntate. 
 
 Et ideo non turbetur cor nostrum nec filiam pro amissione, 
 sed pro desiderio defleamus, ne aut promissis dominicis increduli 
 aut praeceptis obnisi esse uideamur. fleant liberos suos, 
 qui spem resurrectionis habere non possunt, quam eis perfidia

 
 
 
 sua ademit, non diuina sententia. fleant mortui mortuos suos, 
 quos in perpetuum aestimant interisse, illi nullam maeroris 
 sui habeant requiem, qui non credunt esse requiem mortuorum. 
 nobis uero, quibus et spes et portio Christus est, spes in terra 
 morientum, portio in regione uiuorum, quibus mors ista non 
 naturae, sed uitae praesentis est finis, quia eam in melius 
 credimus esse reparandam iuxta apostoli sententiam: cum 
 corruptibile hoc induerit incorruptionem, cum propheta 
 dicendum est: dominus dedit, dominus abstulit, sicut 
 domino uisum est, ita factum, sit nomen domini benedictum, 
 quia tenenda est in temptatione paenitentia, ne cogat 
 aut ore aut corde delinquere. 
 
 Fletus itaque nostros fides prompta detergat, quia credimus 
 caros nostros uitam non tam perdere quam mutare, relinquere 
 saeculum aerumnis et luctibus plenum et ad regionem beatitudinis 
 festinare, exire de peregrinatione laboriosa et ad quietis 
 patriam peruenire, unde et propheta dicit: educ de carcere 
 animam meam ad confitendum nomini tuo. 
 
 Credite mihi, fratres carissimi, quia illa iam de sua quiete 
 secura de nostra est salute sollicita. quae si nobiscum posset 
 miscere conloquia, hoc diceret: nolite, pii parentes, nolite me 
 flere nec ingrati tam benigno domino planctibus nimiae dilectionis 
 existere. esto, habuerit tempore meae arcessitionis hoc 
 pietas, iam debet dolorem uestrum fides cum tempore temperae, 
 quia, etsi nobis mortua sum, deo uiuo. aut numquid 
 uos magis potestis amare quam dominus, qui me fecit, quomodo 
 uoluit, redemit, quia uoluit, et, quando uoluit, pro sua 
 pietate suscepit? aut quod magis doloris uestri potestis habere 
 solatium, quam quod dominus noster unicum filium suum pro

 

 
 
 
 nobis est tradere dignatus ad mortem? et cum filius dei secundum 
 carnem mori uouerit, homo tam acerbe debet conditionem 
 humanae sortis excipere? quam ob rem, piissimi parentes, 
 uestra potius peccata deflete et de satisfactione uestrorum criminum 
 cogitate, ut, si me in Christo diligitis, quia me uere 
 diligere non potestis, nisi in domino diligatis, in sinum patriarchae 
 uenire mereamini, ubi dominus pro innocentiae me meae 
 puritate et pro sua pietate constituit, quia misericordia eius 
 melior est super uita, ut ibidem non falsis, sed ueris, non 
 temporalibus, sed aeternis gaudiis pariter exultare possimus. 
 
 
 Talibus oportet, ut nos, optimi fratres, et his similibus praeceptis 
 ac sponsibus dominicis consolemur, quia, sicut apud 
 dominum futura iam facta sunt, ita fidelis catholicus promissa 
 caelestia, quae tempore suo implenda confidit, debet iam quodam 
 modo habere praesentia, spe praecipere, possidere fide, 
 operibus obtinere. haec enim sunt, quae nobis exhibent in 
 maeroribus solatium, in contrariis fiduciam, in prosperis moderationem, 
 ne aut extollamur secundis aut cedamus aduersis 
 aut tristibus consumamur. 
 
 Haec ergo, fratres carissimi, transmittenda uobis ad communem 
 quandam consolationem haud sine magno animi dolore 
 dictaui. nec me paulo latius protrahere sermonem affluentia 
 uerborum conpulit, sed aestus animorum, ut desiderium, quod 
 recordatio accenderat, commemoratio diutina crebra leniret. et 
 in hoc etiam parem gratiam erga communem filiam conprobemus 
 et, sicut nos eius uita deuinxerat, ita eius memoria in 
 eadem dilectione custodiat.

V. DOMINO SUBLIMI ET IN CHRISTO DOMINO DEUINCTISSIMO FRATRI NAMATIO RURICIUS. 
 Qui occasionem scribendi pro necessitudinis iure perquirimus, 
 oblatam praetermittere non debemus, ut reddat nobis quandam 
 praesentiae portionem sermo mediator, qui emittitur et non 
 amittitur, tribuitur et habetur, uidetur discedere nec recedit, 
 a me dirigitur, a te suscipitur, a me scribitur, a te legitur nec 
 tamen diuiditur, cum quasi diuisus integer utriusque corde teneatur, 
 quia uerbi more diuini traditur et non egreditur, confertur 
 indigenti et non aufertur auctori accipientis lucrum sine 
 dispendio largientis, ditans inopem nec attenuans possessorem.

VI. DOMNO SUO ET PECULIARI IN CHRISTO DOMINO PATRONO CHRONOPIO EPISCOPO RURICIUS EPISCOPUS. 
 In ordinando grege dominico uel regendo inter speculatores 
 atque praepositos non praesumptio debet esse, sed ratio, et de 
 custodia sollicitudo, non de peruasione contentio, ne mercennariorum 
 subeant notam, dum pastorum non tenent disciplinam, 
 et inueniantur, sicut apostolus dicit, non Christi gloriam affectare, 
 sed propriam, dum malunt ab hominibus percipere laudem, 
 quam a domino expectare mercedem praesentis appetitores 
 lucri et praemii contemptores aeterni. unde, sicut idem 
 apostolus docet, si pacifica ad opus sanctum congregatione 
 concordes, si sine simulatione diligentes, si cum sollicitudine 
 ministrantes, si unius capitis membra sumus, corporis

 

 
 
 
 unanimiter debemus esse rectores, quia caulae gregis dominici possunt 
 esse numerositate multae, non fidei uarietate diuersae, ut, 
 sicut ipse dominus praenuntiare dignatus est, non nobis per 
 inuidiam dissidentibus et per dissensionem gregem dominicum 
 diuidentibus multiplex per nos schisma procedat, sed magis 
 per unitatem doctrinae simplicis oues dominicas congregantibus 
 fiat in nobis unus grex et unus pastor, qui, sicut est rex regum 
 et dominus dominantium, sacerdos sacerdotum et pontifex pontificum, 
 ita intellegatur et pastor esse pastorum. quam ob rem 
 studio caritatis, non cupiditatis has ad sanctitatem uestram 
 (per) presbyterum meum pro dioecesi Gemiliacensi, unde iam 
 pridem nobis scripseram, destinaui, ne, si tacuissem, neglegentiae 
 deputaretur, non concordiae, rationi inrationabili uiderer 
 cessisse, non paci, ut, si agnoscitis uera esse, quae dico, aut 
 iusta, quae repeto, nec me iniuriam diutius nec uos inquietudinem 
 sustinere patiamini.

VII. DOMINO SUBLIMI SEMPERQVE MAGNIFICO FRATRI ELAPHIO RURICIUS EPISCOPUS. 
 Ita propitio deo operum tuorum fama percrebuit, ut omnes 
 in laboribus constituti commendari se germanitati uestrae omni 
 precum ambitione deposcant, quia fatigationem suam apud uos 
 effectum habere non dubitant. unde etiam portitor harum, 
 nomine Ulfila, quem mihi Pharetrius presbyter suis litteris 
 commendauit, ad uos commendaticias postulauit, quas ei et 
 pro iussione diuina et pro iussione mutua libenter indulsi.

 

 
 
 
 quibus indiuiduae caritati uestrae salue plurimum dico et praefatum 
 pro affectione germana, non pro pontificali auctoritate 
 commendare praesumpsi, quia in peccatore amittit dignitas 
 dignitatem, cui honor indebitus oneri est potius quam honori. 
 quod licet uobis placere pro nostra deuinctione confidam, tamen, 
 si quid nobis ueri uel uicarii amoris inpenditis, spero condoleatis 
 potius quam gaudeatis, quia indignum me et penitus 
 non merentem non adtollit res tanta, sed deprimit.

VIII. DOMINO SANCTO ET APOSTOLICO AC MIHI PRAE CETERIS IN CHRISTO DOMINO CULTU AFFECTUQVE PECULIARIUS EXCOLENDO PATRONO ET PAPAE AEONIO RURICIUS EPISCOPUS. 
 Quotienscumque [quicumque] sanctos aut apostolicos uiros, 
 quos misericordiae opera, operum merita, meritorum uita commendat 
 atque omnium uirtutum fama disseminat, aerumnarum 
 mole depressi coguntur expetere, dum litterarum solacium 
 quaerunt labori suo, beneficium conferunt desiderio nostro et, 
 cum sit illorum labor noster dolor, fit tamen per officii conlationem 
 eorum necessitas quodam modo caritas nostra, quia, 
 dum ipsorum adquiescimus petitioni, nostrae satisfacimus uoluntati, 
 et ita fit, ut egestas petentis sit largientis utilitas. 
 fratri itaque et conpresbytero nostro, Possessori nomine, quod 
 peius est, potius quam facultate, quia, quod habuit, pro fratris 
 redemptione profudit, factus est possessor paradisi, dum proprietatis 
 saeculi desinit esse possessor, ad apostolatum uestrum 
 commendaticias postulanti libenter indulsi. cuius necessitatem 
 si dignatur plenius sanctitas uestra cognoscere, epistulam, 
 quam ad humilitatem meam frater noster Eumerius episcopus 
 per ipsum direxit, tanti habeat recensere et illic agnoscet,

 
 
 
 qualiter ipsi debeat et pro consuetudine consulere et pro caritate 
 mutua condolere. qui ut fratrem ab hostibus redderet liberum, 
 se creditorum maluit esse captiuum et, ut ille crudelissima 
 morte non priuaretur uita, ipse extorris est factus e patria. 
 
 .....................

VIIII. .... 
 Sancti apostoli Pauli sententiam contuentes, qua Romanis 
 scribens ait: nolo uos ignorare, fratres, quia saepe proposui 
 uenire ad uos, sed prohibitus sum usque adhuc, 
 et nos dicere pudore instigante conpellimur: crebrius uoluimus 
 ad sincerissimam pietatem uestram scripta dirigere, sed prohibiti 
 sumus usque nunc prohibente nimirum illo, qui bonae uoluntati 
 consueuit semper obsistere inuidens scilicet profectui nostro et 
 affectui uestro, affectui nostro et profectui uestro. profectui 
 nostro et affectui uestro, quia doctrina uestra eruditio nostra est 
 et epistola nostra conlatio desiderii uestri est, et rursus profectui 
 uestro et affectui nostro, quia eruditio nostra merces uestra 
 est et temporaria conlatio desiderii uestri nostri est sermonis 
 affectus. ita enim paucis diebus, quos mihi uere et paucos 
 et breuissimos uester fecit affectus, dum contemplatione uestra 
 non solum satiari noster nequit, uerum etiam uidendo magis 
 exardescit intuitus, cum uos et desideraremus praesentes et 
 adhuc coram positos quaereremus, sensus nostros fonte purissimo 
 benigni pectoris inrigastis, ut, quamlibet nulla deinceps 
 sancti oris munera pretiosa perciperem, praesentiam tamen 
 uestram intra mentis meae arcana possideam et effigiem uestram

 

 
 
 
 in speculo mei cordis intuear, quam illic tam caritas perfectam 
 depinxit, ut nullius aetatis possit obliuione deleri, quia iugi 
 recordatione momentis singulis innouatur. 
 
 Illic enim uobiscum ex consuetudine pietatis uestrae secretius 
 conloquor, illic etiam de uitae melioris institutione pertracto, 
 illic uos labiis mentis exosculor et manibus cordis 
 amplector. quo fit, ut uera dilectio, quae in uisceribus meis 
 uiua uultus uestri figuratione nutritur et igniculo caritatis accenditur, 
 amoris uestri mihi uicissitudinem repromittat et 
 animus meus mihi animi uestri fideiussor adsistat, dum, quantum 
 mihi de uobis praesumere debeam, conscium mutuae dilectionis 
 pectus interrogo. unde scribendi mihi aditu orationibus 
 uestris tandem aliquando reserato his salutationem defero 
 et intercessionem peccatorum requiro illud speciali prece deposcens, 
 ut ita misericordiam dei nostri adsiduis petitionibus 
 flagitetis, ut omnibus deletis ** meis atque omnibus opitulantibus 
 uobis consuetudinaria clementia et copiosa bonitate delictis, 
 etsi non ad idem praemium, saltim ad eundem nos 
 portum quietis iubeat peruenire, ut, quatenus hic propter spatia 
 interiecta terrarum oculis corporis saepius nos uidere non possumus, 
 uel ibidem de mutua praesentia gaudeamus, ut, quando 
 uobis a iusto iudice retribuetur corona meritorum, mihi a piissimo 
 redemptore et aduocato perfectissimo commissorum uenia 
 non negetur. 
 
 Ipse ante iudicium peccatoris agere dignetur causam, ne in 
 iudicio puniat culpam, quia nouit quippe omnipotens nec in 
 bonitate clementiae iudicii perdere ueritatem nec in iudicii seueritate 
 clementiae amittere bonitatem. et ideo per ineffabilem 
 misericordiae ac uirtutis operationem uobis praestare dignetur,

 
 
 
 ut, quos hic ueritate coniunxit, illic habitatione non separet. 
 promissionem uestram recolens peculiarius rogo, ut fratrem 
 Pomerium sanctitas uestra non solum non retineat, uerum 
 etiam ad nos uenire conpellat partemque suam nobis indiuiduam 
 per utriusque transmittat. nec eum a uobis discedere, si ad me 
 accesserit, iudicetis, quia et uos hic inueniet in me et cum eo 
 uos residente corpore, ut confidimus, corde uenietis. sed et 
 inde non paruum fructum habere poteritis, si rusticitas nostra 
 doctrina ipsius aliquid in dei timore profecerit.

X. DOMINO ANIMAE SUAE ET IN CHRISTO DOMINO UISCERIBUS EXCOLENDO POMERIO ABBATI RURICIUS EPISCOPUS. 
 Sapientes saeculi amicos duos unam animam habere dixerunt, 
 quod ego etiam ecclesiastico testimonio uerum esse confirmo, 
 quo ait: credentium autem erat anima et cor unum, 
 unum utique caritate, non numero, et fidei simplicitate, non 
 singularitate personae. hoc ergo praedico proboque. nam ex 
 quo a uestra unanimitate discessi, diuisum esse me sentio 
 partemque meam uobiscum resedisse cognosco nec absentibus 
 uobis integrum esse me credo et, cum me in me non inueniam, 
 apud uos me ad uos regressus inquiro atque ibidem quantum 
 mei uobis reliquisse, tantum uestri mecum abstulisse conspicio. 
 et omnipotenti deo gratias super tam admirabili facto 
 eius refero, quod ita generali tribuere dispensatione dignatus 
 est, ut inter eos, quos locorum interualla discriminant, liber 
 ac nullis conclusus absentiae legibus animus commearet nihilque 
 esset tam inpenetrabile, quod mentis aspectibus non

 

 

 

 
 
 
 pateret, sed per cordis intuitum inde se inuicem cari gratia intercurrente 
 conspicerent, ubi caritas ipsa consistit. 
 
 Et ideo salutem plenissimae erga me, quantum propria mente 
 conicio, pietati uestrae deferens omni precum ambitione deposco, 
 si nobis parem repensatis affectum, si simili nos caritate 
 diligitis, si aliquid in uisceribus uestris amor noster operatur, 
 si usque ad medullas cordis uestri dilectio nostra peruenit, 
 si ita uos pro me, quam me pro uobis dulcedine potestatis 
 edomuit, ut imperio ipsius nec possitis resistere nec uelitis, 
 ad desiderantem fratrem [si] desiderans quantocius uenire festinato 
 beneficio et promissum soluturus debitum et mutuum 
 mitigaturus affectum, quia coram positi aequalem nobis gratiam 
 de nostra contemplatione et conlocutione praestabimus tantumque, 
 si, ut diligeris, diligis, a me retribuetur caritati tuae, 
 quantum tu meae ipse detuleris. nec sane in ueniendo fatigationem 
 poteris formidare, quia, ut ille dixit, uicit iter 
 durum pietas, et iuxta apostolum nostrum caritas omnia 
 sustinet, quae nec quaerit, quae sua sunt, nec umquam nouit 
 excidere. oportune etiam desideranti uiatori autumnalis temporis 
 congruit cum caritate temperies, si eam tamen praeteritae 
 aestatis feruor accendat, non aduenientis hiemis algor extinguat

XI. ITEM EPISTULA DOMNI RURICII. 
 Relectis litteris meis fortasse miraberis, quod uenerationi 
 tuae fratri scripserim, cum hoc nec aetati nostrae conueniat 
 nec honori, quia, sicut me maior es natu, ita minor es gradu. 
 et ideo, si ad tuam deo propitio longaeuitatem aut ad nostram 
 respexissemus administrationem, aut patri scribere debueramus

 

 
 
 
 aut filio. sed quia et sanctus Iohannes apostolus in epistola 
 sua unis eisdemque et patribus et iuuenibus scribit et pueris 
 dicens: scribo uobis, patres, quia cognouistis eum, qui 
 ab initio est. scribo uobis, iuuenes, quia uicistis malignum. 
 scribo uobis, pueri, quia cognouistis patrem, 
 qua discretione uerborum non aetatem exterioris hominis, sed 
 qualitatem interioris adsignat, in quantum enim in dei cognitione 
 ac dilectione proficimus, patres sine dubio nuncupamur, 
 in quantum uero contra aduersarium, qui tamquam leo circuit 
 quaerens, quem deuoret, uiriliter dimicamus, iuuenes 
 esse cognoscimur, in quantum uero socordiae desidiaeque committimur 
 et ad incedendam mandatorum uiam fidei infirmitate 
 deficimus atque ad contuenda ac peragenda praecepta diuina 
 a saecularium actuum intentione quasi e somno segniores adsurgimus, 
 rectissime puerorum leuitate censemur. 
 
 
 Unde et apostolus Paulus ita commonet neglegentem: surge, 
 qui dormis, et exsurge a mortuis et continges Christum 
 siue inluminabit te Christus. nam et dominus in euangelio, 
 cum ei a circumstantibus diceretur: ecce mater tua 
 et fratres tui quaerunt te olentes uidere te, ita respondit: 
 quae est mater mea aut qui sunt fratres mei? 
 et ostendens apostolos sequentes se: nonne, qui faciunt 
 uoluntatem patris mei? mater enim Christi dici possumus, 
 quando Christum corde gestamus. nam et sancta Maria, quae 
 et uirgo concepit, uirgo peperit, uirgo permansit, dominum 
 nostrum non conplexu uirili, sed fide maritante concepit. fratres 
 uero ipsius efficimur, quando ita uitam nostram omni uirtutum 
 genere disponimus, fulcimus, ornamus, ut heredes dei esse 
 possimus et coheredes Christi. cui enim dubium, quod, si

 

 

 
 
 
 heredes dei patris efficimur, rectissime et fratres Christi dici ipso 
 adoptante poterimus, qui nos plasmauit ut suos, redemit ut 
 alienos, elegit ut seruos, adsciuit ut filios? plasmat enim nos 
 potestate, redimit passione, (eligit in) praescientia, adsciscit 
 gratia. nos tamen filii per adoptionem, ille solus filius per 
 naturam, qui, ut nos ad eandem, a qua excideramus, beatitudinem 
 reuocaret, cum penitus non desierit esse, quod erat, 
 uoluit tamen esse, quod non erat, ut uerbum caro fieret et, 
 dum creator in creaturae humilitate descendit, ad creatoris 
 sublimitatem creatura conscenderet. 
 
 
 Quo fit, ut humanitati diuina communicent et diuinitati humana 
 participent secundum illud apostoli: qui cum in forma dei 
 esset, non rapinam arbitratus est esse se aequalem 
 deo, sed se ipsum exinaniuit formam serui accipiens, 
 in similitudinem hominum factus et habitu repertus 
 ut homo. humiliauit se ipsum factus oboediens 
 usque ad mortem, mortem autem crucis. propter quod 
 deus illum exaltauit et donauit illi nomen, quod est 
 super omne nomen, ut in nomine Iesu omne genu flectatur 
 caelestium, terrestrium et infernorum et omnis 
 lingua confiteatur, quoniam dominus Iesus Christus 
 in gloria est dei patris. unde et ad Corinthios idem doctor 
 scribens ait: itaque nos neminem nouimus secundum 
 carnem. etsi cognouimus enim Christum secundum 
 carnem, sed nunc iam non nouimus, quia cessante in 
 eo infirmitate corporea totus creditur in uirtute diuina. et 
 ideo iuxta eum apostolum, quoniam omnes in Christo unum 
 sumus, fratres rectissime nuncupamur, quia nos et unus uterus 
 sacri fontis effudit et eadem ubera matris ecclesiae spiritu 
 uiuificante lactarunt. simulque idcirco frater scripsi, quia et deo

 

 
 
 
 propitio a saeculi actibus ad aeternam beatitudinem te animam 
 conuertisse cognoui et imitatorem illius euangelici negotiatoris 
 effectum, qui uenditis omnibus suis conparauit pretiosissimum 
 margaritum, uel illius, qui reperto in agro thesauro distractis, 
 quae habebat, uniuersis agrum ipsum laudabili cupiditate mercatus 
 est non alienae possessionis inportunus inhiator, sed 
 propriae facultatis prouidus distributor, caritatem utpote sincerrimam 
 retinens corde perfecto, non ut parcius uenderet, sed 
 ut largius feneraret. 
 
 Super quo facto gaudeo et deo gratias ago, quod secundum 
 diuitias bonitatis suae atque uirtutis per inaestimabilem misericordiam 
 suam propemodum, ut ita dixerim, contra sententiam 
 suam uenire dignatur, quia, cum ipse dixerit difficile eos, qui 
 pecunias habent, regnum adipisci posse caelorum, ecce te et 
 his dignauit in saeculo et prouehere festinat in regno. sed 
 tamen idem dominus continuo rigorem prioris huiuscemodi 
 sententiae, quam apostoli uehementius formidabant, misericordiae 
 suae moderamine temperauit dicens, quod inpossibile 
 esset in se hominibus per naturam, possibile deo in eis esse 
 per gratiam. quod in te, cui operi ut totus atque inpendiis 
 pronus incumbas, pro affectu mutuae caritatis admoneo, et ita 
 fabricae turris illius, quam dominus in euangelio construi praecepit, 
 strenuus aedificator insistas, ut aduersarii tui habeant 
 potius de eius perfectione, quod doleant, quam de intermissione, 
 quod rideant.

XII. DOMINO SUBLIMI SEMPERQVE MAGNIFICO FRATRI PRAESIDIO RURICIUS EPISCOPUS. 
 Plerique, dum me apud indiuiduam mihi sublimitatem uestram 
 non uitae merito, sed amicitiarum priuilegio multum posse

 

 
 
 
 confidunt, commendaticias a nobis, quibus uobis excusentur, inquirunt, 
 quas eis pro officii nostri necessitate negare non possumus, 
 non praesumptionis audacia, sed ministerii disciplina, 
 dum et illis praesentis uitae solacia et uobis prouidere desideramus 
 aeternae, ut et illi per patientiam uestram reseruentur 
 ad paenitentiam et uos per misericordiam perueniatis ad ueniam, 
 sicut dicit scriptura: quia iudicium sine misericordia erit 
 illi, qui non fecerit misericordiam, quia, qui dixit: dimittite 
 et dimittetur nobis, procul dubio, quem uiderit hic 
 facere, quod praecepit, in futuro restituet, quod promisit. nobis 
 enim illius ueritas praesto est, si illi fides nostra non desit. 
 unde manifestissime potestis aduertere absolutionem miserorum 
 uestrorum esse indulgentiam peccatorum et hoc uestris conferendum 
 precibus, quod uos praestiteritis alienis iuxta ipsius 
 in euangelio sententiam: quo iudicio iudicaueritis, indicabitur 
 de uobis. ideoque pro Urso et Lupicino, qui ad 
 me quasi nobis peculiarius, sicut superius dixi, caritatis iure 
 deuinctum pro criminum suorum intercessione uenerunt, precator 
 accedo, ut primum deo, deinde nobis hoc, quod commiserunt, 
 donare digneris et infieri nec nos de eorum damnatione confundas, 
 qui se absolutos esse, quando ad humilitatem meam 
 deducti sunt, crediderunt.

XIII. ITEM ALIA. 
 In salo saeculi istius aduersis ac diuersis tempestatibus flctuantem 
 te ratem ad portum salutis tandem aliquando domino 
 gubernante applicuisse congaudeo, in cuius fida ac tranquilla 
 statione conpositus aestus ipsius perfidi et iniqui et amari

 

 
 
 
 ridebis deinceps, non timebis, de quibus, ut parum formidinis, 
 ita multum gaudii habere iam poteris, quod eos uel retro derelictos 
 respicis uel in celsiori specula constitutus despicis et 
 te euasisse miraris. superest, ut clauo manum inserens astra 
 semper intentus aspicias et ita coeptae nauigationi uelum pandas, 
 ne te aut in altum uehementior flatus excutiat aut in uicina 
 litoribus saxa conlidat. neque etiam iuxta sententiam 
 domini saluatoris iam stiuam tenens retrorsum clamoribus 
 Sodomae conlabentis percitus forte respiciens Loth imiteris 
 uxorem aut de Aegypto iam profectus et fluctus rubri maris 
 dextra laeuaque pendentes tantum tibi ferentes auxilium et 
 persequentibus te parantes exitium domino uiam tuam et praeparante 
 et inluminante transgressus et eremi arduum iter arripiens 
 ollas carnium recorderis aut caepas, quae in modum 
 corporalium uoluptatum ipsa sui qualitate corrupta noscuntur 
 et fetida nec usu grata nec odore suauia nec stabilitate mansura. 
 
 Quicquid in hoc saeculo mulcet auditu, mollescit adtactu, 
 lenocinatur aspectu, blanditur, ut capiat, famulatur, ut teneat, 
 inlicit, ut occidat. nam quamcumque capere uolueris uoluptatem, 
 permanet, quod puniat, praeterit, quod delectat, dulcedo fugitiua 
 pertransit, conscientia damnatura uel damnanda subsistit. 
 inde etiam dicit Salomon: lingua meretricis mel stillat, 
 in nouissimis autem diebus amariorem felle inuenies 
 eam, quod tamen nihilominus et ipse, cum praedixisset, incurrit. 
 et ideo uide, quod malum sit, frater carissime, quod, 
 dum detestatur, admittitur, dum refugitur, uix uitatur. unde 
 et tu, sicut dicit scriptura, omni custodia serua cor tuum 
 et discute conscientiam tuam, ne, unde exisse uideris aspectu,

 

 
 
 
 haereas affectu, sed dicas potius domino cum propheta: adhaesit 
 anima mea post te, me autem suscepit dextera 
 tua, uel illud etiam: mihi autem adhaerere deo bonum 
 est, ponere in deo spem meam, ut, quanto labore quantaque 
 instantia militasti saeculo, seruias deo dicente apostolo 
 uel monente: humanum dico propter infirmitatem carnis 
 uestrae. sicut enim exhibuistis membra uestra seruire 
 inmunditiae et iniquitati, ita nunc exhibete membra 
 uestra seruire iustitiae in sanctificationem. cum enim 
 serui essetis peccati, liberi eratis iustitiae. quem ergo 
 fructum habuistis tunc, in quibus nunc erubescitis? 
 nam finis illorum mors est. nunc uero liberati a peccato, 
 serui autem facti deo habetis fructum uestrum 
 in s sanctificationem, finem uero uitam aeternam. 
 
 Paenitentia ita, frater carissime, non nomine est suscipienda, 
 sed opere, non ore tantummodo agenda, sed corde. uerum est, 
 quod, sicut utroque, hoc est interiore homine et exteriore delinquimus, 
 ita et utroque paenitere debemus, ut, sicut dicit 
 idem apostolus: corde creditur ad iustitiam, ore autem 
 confessio fit in salutem, ita gemitus cor nostrum conscientia 
 conpungente concipiat, ut eos os nostrum per confessionem 
 confusionis effundat. quinquagesimus uero psalmus, 
 qui paenitudini datur pariter et remissioni, die noctuque cum 
 rugitu fletuque cantetur, ut uere et salubriter dici possit: rugiebam 
 a gemitu cordis mei, et: iniquitates meas ego 
 agnosco et delictum meum contra me est semper, uel 
 illud etiam: quoniam iniquitatem meam ego pronuntio 
 et cogitabo pro peccato meo. hic enim ante nos peccata 
 nostra esse debent, ut in aeternum contra nos esse non possint, 
 quia ita legitur in prophetis: dic tu prior iniquitates tuas, 
 ut iustificeris. a quo priores dicturi sumus iniquitates

 

 
 
 
 nostras coram domino uel prolaturi, nisi diabolo utique, qui delictorum 
 et incentor est et delator? ipse enim, ut peccemus, 
 instigat, ipse, cum peccauerimus, accusat, et ideo in confessione 
 criminum a nobis praeueniatur in saeculo, ut contra nos non 
 habeat, quod proferat in futuro.

XIIII. BEATISSIMIS ET IN CHRISTO UENERABILIBUS FRATRIBUS FOEDAMIO ET UILICO PRESBVTBRIS RURICIUS EPISCOPUS. 
 Quamlibet litteras fraternitatis uestrae per subdiaconem Contemtum 
 non perciperem, tamen has ego ac per ipsum ad uos 
 affectu instigante direxi, ut et desiderio satisfacerem et scribendi 
 aditum prius, prior utpote, patefacerem, ne in posterum 
 locus relinqueretur excusationi et res uoluntatis, diffidentiae et 
 uerecundiae esse diceretur. salutem itaque in Christo domino 
 plurimam dico beatitudini uestrae et spero, ut me, sicut decet 
 ecclesiasticos uiros, non labiis, sed corde diligatis et de me 
 caritate, sincera malo quam pristina, dicere praesumatis, quia, 
 si illa fuisset uera, permanserat et, si fuisset mutua, mutata 
 non fuerat. a cuius tamen fuerit parte mutata, et conscientiae 
 nostrae nouerint et conscientiarum cognitor sine adsertore cognoscit, 
 quem ego testem adhibeo professioni meae nec de 
 initio simultatis me esse culpabilem nec in corde meo de 
 (uobis), quicquid actum est dictumue, resedisse, quia scio nobis 
 ab aeterno et uero iudice dictum, quod, nisi ex corde dimiserimus 
 fratribus, nobis dimitti non debeat. habetis itaque sponsionem 
 meam, reddite mihi fidem uestram, quia in epistula 
 mea procul dubio uinculum, quod elegeritis, habebitis, aut

 

 
 
 
 caritatis, quod salubriter constringat et custodiat, aut perfidiae, 
 quod culpabiliter innectat et perdat. nec mihi aliquid de iudicio 
 prioris temporis inputetis, quia definitionis meae est in 
 amicitiis seruare concordiam et in iudiciis tenere censuram. 
 illud etiam peculiarius gaudeo, quod uos in integram domni 
 et fratris mei familiaritatem redisse cognoui. superest, ut, quod 
 illius in bono tribuit gratia, uestra in domino custodiat insequella.

XV. DOMINAE UENERABILI ET IN CHRISTO DOMINO MAQVIFICANDAE FILIAE CERAUNIAE RURICIUS EPISCOPUS. 
 Ut pictorem uobis antea non transmitterem, haec res fecit, 
 quia aduentu noui iudicis te occupatam esse credidi atque ita 
 deterritam, ut de his rebus cogitare non posses. sed quia deo 
 propitio uos et litteris et relatione uestrorum ex sententia agere 
 ac ualere cognoui, salutatione praelata pictorem, quamlibet hic 
 esset occupatus, cum discipulo destinaui, quia malui meae detrahere 
 necessitati, unde uestrae satisfacerem petitioni. sed 
 quia et propositum uestrum et nostrum poscit officium, his 
 uenerationem uestram paucis monere praesumpsi, ut ex opere 
 illius ad agendam paenitentiam et noua noui hominis uestimenta 
 sumenda capias exemplum, quo facilius in te Adam uetustus 
 intereat et uiuificator exsurgat. 
 
 Quem ad modum ille parietes uariis colorum fucis multimoda 
 arte depingit, ita uos animam uestram, quae est templum dei, 
 diuersis uirtutum generibus excolatis, ut uere de spiritali domo 
 uestra spiritaliter dicere cum propheta possitis: domine, dilexi 
 decorem domus tuae et locum habitationis gloriae

 

 
 
 
 tuae, quia secundum ipsius domini nostri sententiam non in 
 manu factis habitat deus nec in tabernaculis uiri beneplacitum 
 ei, sed beneplacitum est ei super timentes 
 se et in eo, qui sperat in misericordiam. et ipse iterum 
 nos per prophetam docere dignatur: caelum mihi thronus 
 est, terra autem scabellum pedum meorum. quam 
 mihi sedem aedificabitis aut quis erit locus requietionis 
 meae, nonne haec omnia fecit manus mea? aut 
 super quem alium respiciam, nisi super humilem et 
 quietum et trementem sermones meos? et ipse in euangelio 
 dominus clamat: uenite ad me omnes, qui laboratis 
 et onerati estis, et ego reficiam uos et reliqua, quae secuntur. 
 et ideo, in Christo domino carissima soror ac filia, 
 pristinae conuersationis ambitione deposita humilitatem debes 
 cordis induere, misericordiam indigentibus fenerare, castitatem 
 non solum corporis, sed animae procurare, quod adiuuante domino 
 ut adquirere ualeas pariter et custodire, ieiunandum est 
 saepius et semper orandum, quia Adam paradisi et custos delegabatur 
 et colonus, scilicet ut haberet operandi materiam 
 libertas arbitrii et, quod orationum obtinuisset industria, parcitatis 
 abstinentia custodiret. sed quoniam neglexit sibi seruare 
 ieiunium, per concupiscentiam uetitam amisit et uitam et 
 inmortalitatem. 
 
 Sub Hierobabel muros Hierusalem reuersi ad captiuitatem 
 reparabant, cum eis esset contra alienigenas pro eorundem 
 murorum restauratione certamen, operabantur dextra et sinistra 
 pugnabant, scilicet scutum fidei laeua contra aduersarios praetendentes 
 et dextra bonorum operum tamquam lapidum conpositorum 
 moenia construentes. sed et ipsi uiri, qui aedificabant 
 cum prophetis suis, super lumbos cincti operabantur, quod et

 

 
 
 
 dominus in euangelio obseruare nos praecepit dicens: sint 
 lumbi uestri praecincti et lucernae uestrae ardentes. 
 praecinctus est lumbis, cuius caro castitati militat et non libidini, 
 et mens illius tamquam ardens lucerna praefulget, quam 
 praeceptis suis Christus accendit. quia haec omnia secundum 
 apostolum in figura nostri facta sunt, scire nos conuenit, 
 quod, quamdiu saeculi actibus fuimus occupati, tamquam Babyloniis 
 et regi eorum captiui a Iudaea producti in hostium 
 regiones seruiuimus, unde per paenitentiam ad patriam, hoc 
 est ad caelestem Hierusalem, matrem omnium fidelium, reuertentes 
 debemus omni uirtutum genere reparare conlapsa, 
 sarcire discissa, delere praeterita, cauere praesentia, parare 
 uentura, ut per benignitatem domini a pristina peccatorum 
 captiuitate distracti non Babyloniorum regi, sed regi caelorum 
 Christo in Hierusalem, quaeque congregatione sanctorum aedificatur 
 ciuitas, seruiamus. et idcirco faciem nostram debemus 
 magis lacrimis rigare, quam lauacris, ut dicere cum propheta 
 possimus: quia cinerem sicut panem manducabam et 
 potum meum cum fletu miscebam. 
 
 Debemus corpus nostrum indefessis uigiliis et continuis edomare 
 ieiuniis, ut uerum exercentes inter animam carnemque 
 iudicium non caro dominetur spiritui, sed spiritui caro uicta 
 deseruiat. cuius rei exemplum nobis dominus, dum per angelum 
 ad Agar Sarrae ancillam loquitur, dedit, quae dominam 
 suam deserere maluerat, quam audire dicens ei: reuertere et 
 esto subdita dominae tuae, ut his laboribus omnibus et 
 bonis operibus dedita possis esse et conuersatione perfecta et 
 confessione deuota et in regno patris tui illius, de quo dominus 
 in euangelio dicit: nolite uobis uocare patrem super

 

 
 
 
 terram, unus enim est pater uester, secundum nomen 
 tuum in illa beatorum turba uera splendere Ceraunia et uocabuli 
 tui auctor existere, (de) quo splendore operum dominus 
 dicit: sic luceat lux uestra coram hominibus, ut uideant 
 opera uestra bona et magnificent non uos, sed patrem 
 uestrum, qui in caelis est. cuius est et ut detur, et omne, 
 quod datur, quia iuxta apostolum omne datum bonum a 
 sursum de patre luminum descendit, a quo et uoluntas 
 tribuitur et praestatur effectus. 
 
 Quia paenitentia non nomine tantum obtinenda, sed actu 
 est exsequenda, paenitentia non est nomen otiosum, quae ex 
 qualitate operis possidet laboriosa uocabulum. non enim potest 
 paenitens dici, qui paenitenda committit, sed ille, qui praeterita 
 peccata uel maculas humilitate cordis, subiectione corporis, 
 bonorum operum sedulitate, adsiduitate orationum, continuatione 
 gemituum, pectoris contusione, lacrimarum profusione detergit, 
 ut possit dicere cum propheta: ne memineris iniquitates 
 nostras antiquas, utique non cotidianas, et illud: laboraui 
 in gemitu meo, lauabo per singulas noctes lectum 
 meum, lacrimis meis stratum meum rigabo, et iterum: 
 rugiebam a gemitu cordis mei, et iterum: quoniam 
 iniquitates meas ego pronuntio et cogitabo pro peccato 
 meo. sint ideo hic crimina nostra ante nos, ut contra 
 nos in die iudicii esse non possint et illud etiam hic positi cum 
 fiducia dicere mereamur: delictum meum ego cognosco et 
 iniustitias meas non operui. dixi: pronuntiabo aduersus 
 me et iniustitias meas domino et tu remisisti impietatem 
 cordis mei. certum est, quod, in quantum tibi de 
 priori conuersatione displicueris, in tantum domino placebis

 

 
 
 
 et, in quantum tibi placueris, illi sine dubio displicebis, qui 
 dicit: quoniam dissipat ossa hominum sibi placentium. 
 
 Et ideo tamquam seuerissimi censores culpas nostras in nos 
 ipsi districtius uindicemus, ipsi nobis per diuersos corporis 
 cruciatus quodam modo tortores existamus et iudices, ut in illo 
 iustae examinationis tempore non habeat in nos regis sententia, 
 quod damnet, quos iam hic castigatioris uitae disciplina correxerit, 
 quia iustus et misericors iudex bis non iudicat in id 
 ipsum, hoc est ei se exhibebit mitem, quem inuenerit hic esse 
 prae peccatorum satisfactione crudelem, illi benignum, quem 
 in hac uita sibi recognouerit fuisse districtum, secundum illud 
 euangelicum: qui perdiderit animam propter me, inueniet 
 eam, uel illud: beati, qui nunc lugetis, quia ridebitis. 
 breue est enim omne, quod in hoc mundo agitur, 
 sine bonum siue malum, sicut experimentis, ut dominus aut 
 permisit aut uoluit, iam probasti. et idcirco ad sustinendas 
 pro dei amore pressuras constantes esse debemus, quia, si ad 
 uesperum demorabitur fletus, et ad matutinum laetitia subsequetur. 
 itaque nunc seramus in lacrimis, quod tunc metamus 
 in gaudiis. 
 
 
 Haec pauca ad confortandam fidem uestram pro exhortationis 
 solatio dicta sufficiant, quae licet ipse non faciam, tamen, ut 
 et uos agatis, exhortor. scio enim exhortationi positam esse 
 mercedem, quia legimus: flete cum flentibus, et ne forte 
 tu in iudicio diceres: quaesiui, qui simul mecum contristaretur, 
 et non fuit et consolantes me et non inueni. 
 perfectiora uero atque maiora in scripturis diuinis, unde ista

 

 
 
 
 decerpta sunt, instrumenta perquire, si uis aut coepta perficere 
 aut ad pollicita peruenire. dabit tibi taliter quaerenti dominus 
 scientiam pariter et uirtutem, ut et lecta intellegas et intellecta 
 custodias. nam pater orphanorum et arbiter uiduarum, cum 
 te de se tantum sperare conspexerit, et pupillis tuis tribuet 
 paterna pietate praesidium et te remuneratione iudicis perducet 
 ad praemium.

XVI. DOMINO SANCTO ET APOSTOLICO AC MIHI PRAE CETERIS IN CHRISTO DOMINO CULTU AFFECTUQVE PECULIARIUS EXCOLENDO PATRONO ET PAPAE AEONIO EPISCOPO RURICIUS EPISCOPUS. 
 Ante paucum tempus litteras uestrae sanctitatis accepi, 
 quibus etiam de inofficiositate tanti habuistis adfectuosius commonere 
 dicentes: nihil caritate praestantius. quod ego ualde 
 uerum esse confirmo et secundum apostolum illam caritatem 
 dico esse perfectam et sublimem, quae de corde puro et 
 conscientia bona et fide non ficta procedit, quae iuxta 
 eundem apostolum patiens est, benigna est, quae non 
 inflatur, non aemulatur, non quaerit, quae sua sunt, 
 non \'gaudet super iniquitate, congaudet autem ueritati, 
 omnia credit, omnia sperat, et inde est, quod 
 numquam cadet. patiens est, quia contra temptationes saeculi 
 uel procellas in deum defixa perstat immobilis. benigna 
 est, quia proximorum profectibus delectatur. non inflatur, quia 
 non superbit humili. non aemulatur, quia inuidere nescit 
 aequali. non quaerit, quae sua sunt, dum iuxta domini sententiam 
 sibi etiam minimos anteponit et aliorum commoda suis 
 mereatur incommodis. non gaudet super iniquitate, quia laetari 
 nisi fratrum prosperitate non nouit. congaudet autem ueritati, 
 quia amicum sincera, non fucata dilectione ueneratur nec falsa

 

 
 
 
 adulatione subsannat, sed uero honore concelebrat. omnia credit, 
 quia in mandatis diuinis promissisque confidit, et ideo omnia 
 sperat, quia pro minimis magna, pro caducis perpetua, pro 
 temporalibus aeterna sibi retribuenda non ambigit. numquam 
 cadit, quia humilitas habere non potest casum, cum habeat 
 semper ascensum, et, cum iugiter excelsa meditetur, habitare 
 tamen in sublimibus non praesumit. cum conuersatio eius 
 habeatur in caelis, ipsa tamen uidetur adhaerere terrenis excelsa 
 opere, mente deiecta habens, unde glorietur in domino 
 nec tamen extollatur in saeculo. 
 
 
 Haec, quia iussisti, scribere non pro eruditione nostra, sed 
 pro uestra dignatione praesumpsi. uestrum uero est nos edocere 
 uerbis et ad hanc eandem caritatem prouocare semper 
 exemplis, quia dilectio, quae ante cognitionem mutua inter 
 absentes epistulario inchoata sermone semper et fota est, debeat 
 augeri corporali uisione, non minui, et crescere intuitu, quae 
 coepit affatu.

XVII. DOMINO SUBLIMI SEMPERQVE MAGNIFICO FRATRI TAURENTIO RURICIUS EPISCOPUS. 
 Exigit solliciti cordis affectus, ut inperitioris promatur affatus, 
 nec erubescit rusticitatis obprobrium, dummodo impleat 
 caritatis imperium, sicut sanctus apostolus dicit: perfecta 
 caritas foras mittit timorem, quia longe melius est proximum 
 diligere sincere, quam praedicare perfecte, siquidem 
 multo plures inueniuntur in mundo eloquentiae lepore praediti, 
 quam dilectionis uigore perfecti, quia, sicut, quod bonum est, 
 rarum est, ita arduum, quod aeternum. procliuis namque iuxta 
 domini sententiam et trita uia est, quae praecipitat in

 

 
 
 
 gehennam, artior uero et difficilior, quae sublimat ad gloriam. 
 quae (causa), nisi quia illa multi gradiuntur, hac pauci? et 
 ideo inminente iam praesentis aeui termino et senii die usquequaque 
 uicino, sicut nos etiam docet caesaries detonsa uel conuenit, 
 ne in ueteribus annis iuuenalia facta meditemur atque 
 in confecto corpore et corde decrepito adulescentiae regnet cupido, 
 de qua iudicii tempore in illo tremendo aeternae dispensationis 
 examine, quando ille omnium mortalium testis et iudex non 
 solum merita ponderaturus et facta, uerum etiam uerba est 
 discussurus et uota, iuxta pollicitationem suam aliis de aquae 
 frigidae praebitione daturus est praemium, aliis de otiosi uerbi 
 leuitate supplicium, reos nos, etsi non de perpetrati facinoris 
 uoluptate, saltim de concupiscentiae uoluntate constituat, quia, 
 qui uiderit mulierem ad concupiscendum, iam moechatus 
 est eam in corde suo. 
 
 
 Quod et de rebus omnibus aliis similiter obseruare nos conuenit, 
 ut singulis appetentiae partibus inbecillis huius corporis 
 amputatis talibus membris sic debiles et tamen integri potius 
 introeamus in regnum, quam salui et tamen perditi in aeternum 
 proiciamur incendium. his omnibus salubriter pertractatis 
 et rite perspectis, dum tribuuntur indutiae, declinemus a malo 
 et bonum incessanter operemur, obliuiscamur praeterita, contemnamus 
 praesentia, futura cupiamus, obliuiscamur in factis, 
 recordemur in conscientiis, ut omne peccatum nobis moriatur 
 in uita, uiuat in paenitentia, nunc seminemus in fletu, quod 
 postmodum metamus in gaudio, quia tempus huius uitae 
 tempus est operis, dies uero retributionis tempus est messis, 
 quando sine dubio hoc unicuique apparebit in germine, quod

 

 

 

 
 
 
 nunc spargit in semine, sicut ait quidam sanctorum: respondebit 
 mihi cras iustitia mea, cras utique diem resurrectionis 
 appellans. 
 
 Haec nos, fratres optimi, non pontificali auctoritate, sed fraterna 
 pietate fidenter scribere unanimitati uestrae caritate 
 dictante praesumpsimus, quibus uobis uel circa uos non dictatoris 
 ingenium, sed germani probaremus affectum. salutem 
 itaque dicens rogo, sicut promittere dignati estis, librum nobis 
 sancti Augustini de ciuitate dei per portitorem harum sine dilatione 
 mittatis, cuius dum nos lectione aedificatis in terris, 
 uobis eiusdem ciuitatis habitacula praeparetis in caelis, ad 
 quam tamen aliter peruenire non possumus, nisi caritatis gradibus 
 conscendamus, quia ipsa est eminentior uia, quae nos 
 et in hac positos sociat deo et deposita perducit ad deum, de 
 qua etiam propheta testatur: ambulabant de uirtute in uirtutem, 
 uidebitur deus deorum in Sion. quam ob rem hic 
 collyrio bonorum operum oculos cordis acuamus, ut illic deum 
 uidere possimus, quia secundum euangelium beati mundo 
 corde, quoniam deum uidebunt. ac perinde oportet hic 
 interioris hominis praeparetur intuitus, ut illic non hebetentur 
 obtutus.

XVIII. DOMINO SANCTO AC BEATISSIMO ET MIHI PECULIARI CULTU AFFECTUQVE SPECIALITER EXCOLENDO PAPAE SEDATO EPISCOPO RURICIUS EPISCOPUS. 
 Culpatis me saepius et crebrius inputatis, quod indiuiduae 
 mihi in Christo domino beatitudini uestrae hucusque non scripserim. 
 utinam sic esset facultas faciendi, sicut est scribendi

 

 
 
 
 uoluntas, ut caritas, quae corde concipitur, ore promeretur. 
 sed, ubi deest effatus, siletur affectus et intra latebras pectoris 
 contenta est sui conscientia se non esse in dilectione culpabilem, 
 etsi in officiorum redhibitione se non cernit aequalem, quia 
 confidit, quod, sicut ipsa amorem fratris in se sui coniectione 
 persentit, ita et diligens frater eum similiter possit ex sua dilectione 
 cognoscere, quia nulla re melius aliorum cordium 
 secreta quam arcanorum nostrorum contemplatione metimur. 
 tantum enim nos ab alio diligi credimus, quanta eum nos caritate 
 diligimus. 
 
 
 Parui itaque petitioni uestrae, parui iussioni, ut qualibuscumque 
 sermonibus contexta uobis scripta transmitterem, quae 
 uos, si nos simpliciter, ut confido, diligitis, aut confestim delebitis, 
 ne, quod uobis cordi est, aliis incipiat esse despectui, 
 quia non aequali iudicio amor audit et odium, aut certe uobis 
 tantum relegenda seruabitis, ut, quoties in uobis uidendi nos 
 caritatis ignis exarsit, desiderium uestrum eorum conloquio 
 temperetis. quin etiam, ut amoris nostri circa uos sinceritatem 
 plenius nosceretis, (auribus uestris) iniuriam inferre praesumpsimus, 
 quia certi sumus, quod non tam diserta cupiunt audire 
 quam fortia, non tantum uoluptuosa quam uera. quapropter 
 credimus, quod pietati uestrae nec longitudo paginae nostrae 
 adferat satietatem nec rusticus sermo fastidium, scientes, quod, 
 quanto nos amplius ruminaueritis, tanto esuriatis ardentius.

XVIIII. SANCTO RURICIUS CLIENS PATRONO 
 sedato monitis parens paternis 
 Grates concinit et refert salutem. 
 Quem blandis precibus rogat timendo, 

 

 
 
 
 Ne fors displiceat leuis camena 
 Tanti iudicio minor magistri. 
 Hoc tu luminibus libens recurre, 
 Hoc sanctis manibus frequens reuolue, 
 Hoc tu dum relegis, mei memento. 
 
 Me semper recolat canatque lingua 
 Et mens me teneat, sopor retentet, 
 Me semper recinat tuum labellum. 
 Hos tu uisceribus piis reconde, 
 Hos tecto residens uiamque carpens, 
 Hos inter calices toro recumbens 
 Et parcas epulas cibosque dulces, 
 Antro pectoris et medulla cordis 
 Inclusos recita canente mente. 
 Sic nos et mutuos uidere uultus 
 Et uiuis tribuat referre uerbis, 
 Quae nunc intima pectoris fatigant, 
 Largitor deus omnium bonorum 
 Christus cum patre sempiterno regnans 
 Sancto spiritui dignantes hymnos.

XX. DOMINO INDIUIDUO SEMPERQVE MAGNIFICO FILIO RUSTICO RURICIUS EPISCOPUS. 
 Inquietudinem mihi ab aliis et uobis a me facit amicitia 
 communis, quia, qui me apud uos, non dico multum, sed omnia 
 posse confidunt, ad ecclesiolam nostram pro sua securitate confugiunt. 
 quorum ego non possum non et condolere gemitibus 
 et precibus oboedire, ut pro ipsorum quidem reatu, sed et pro 
 uestro pariter profectu potestati uestrae adtentius supplicem. 
 nec mireris, quod dixi illorum reatum ad uestrum pertinere 
 profectum, siquidem illorum indulgentia uestra fit uenia, sicut

 
 
 
 et inopum indigentia largientum esse noscitur copia. hoc 
 enim nobis retribuetur in iudicio, quod praestiterimus in saeculo 
 dicente ipso domino: dimittite et dimittetur uobis, 
 date et dabitur uobis, et iterum: si dimiseritis hominibus, 
 et pater uester dimittet uobis peccata uestra. 
 
 
 Unde euidenter agnoscimus deum nostrum sententiam suam 
 in nostra posuisse censura, qui precum nostrarum misericors 
 et iustus auditor potestati suae de nostra lenitate praescripsit, 
 ut in eos quodam modo non haberet ius seueritatis, quos hic 
 auidos non perspexerit ultionis, quia, quod ipse est, hoc et nos 
 esse desiderat. misericors est, misericordes quaerit dicens: 
 estote perfecti, sicut et pater uester perfectus est. 
 cotidie ueniam peccantibus et supplicantibus tribuit, ideo et indulgentiam 
 a peccatoribus poscit. unde et oratione dominica 
 ipsius dicimus doctrina: dimitte nobis debita nostra, sicut 
 et nos dimittimus debitoribus nostris. \'quibus uerbis 
 durissimis nos uinculis inligamus, nisi, quod pollicemur, implemus, 
 quia et per prophetam sic dicit: homo homini tenet 
 iram et a domino quaerit medellam. quapropter pro Baxone, 
 qui ad ecclesiam Userca confugit, intercessor accedo 
 sperans, ut primum pro dei timore, deinde pro nostra intercessione 
 ipsi parcere digneris, cuius absolutione et in nobis 
 tollere confusionem et nobis potestis conparare mercedem.

XXI. RURICIUS EPISCOPUS CAPILLUTO FILIO SALUTEM. 
 Ingrata mihi est frequentior aegritudo uestra, quae mihi 
 etiam uidetur commonitio esse diuina, qua mauult dominus

 

 
 
 
 noster pro sua pietate largissima peccatores castigare quam 
 perdere, ut, quos annorum suorum aetas longaeua non conuicit, 
 uel conuincat infirmitas, ut deponant saeculi byrrum et sumant 
 ecclesiae uestimentum, quod est cilicium, contritionis indicium, 
 quia cor contritum et humiliatum deus non spernit. 
 ille enim uadit ad caelum, qui se conlidit ad solum, quia, qui 
 se exaltat, humiliabitur et, qui se humiliat, exaltabitur. 
 unde et dicit paenitens ille perfectus: adhaesit pauimento 
 anima mea, domine, uiuifica me secundum uerbum 
 tuum: quid est secundum uerbum tuum, nisi secundum promissionem 
 tuam? quod, qui coram te peccata sua deflerit conpunctus 
 in mundo, tu eum perduces in regno, ubi possit deinceps 
 cantare securus: audiuit dominus et misertus est 
 mihi. dominus factus est adiutor meus. conuertisti 
 planctum meum in gaudium mihi, conscidisti saccum 
 meum et praecinxisti me laetitia. unde suadeo pietati 
 uestrae, ut, quod cogitastis, celerius deo adiuuante faciatis, quia 
 mors non tardat ipso domino dicente: ne tarderis conuerti 
 ad deum nec differas de die in diem. subito enim 
 ueniet ira eius et in tempore uindictae disperdet te. 
 ideoque, dum tempus habemus, conuertamur ad dominum, ut 
 non cum hoc mundo damnemur, quia sine dubio illi misericors 
 deus suum praestat auxilium, quem circa praecepta sua cernit 
 adtentum.

XXII. RURICIUS EPISCOPUS EUFRASIO EPISCOPO. 
 Gratias ago sincerissimae in Christo domino germanitati 
 uestrae, quod perlato taedio ad uos nostro confestim nos litteris 
 uestris uisitare tanti habuistis, qui, dum infirmitatis nostrae

 

 
 
 
 sollicitudinem geritis, sanitatem uestri pectoris adprobatis, quia, 
 sicut ipsi melius nostis, finis praecepti est caritas de 
 corde puro et conscientia bona et fide non ficta, et, 
 qui uisitat infirmum, in dilectione firmatur. unde peculiarius 
 spero, ut, quem requiritis affatibus, orationibus adiuuetis. redeuntibus 
 itaque gerulis litterarum reddo mutuum sospitationis 
 officium et, sicut ad uos rumor peruenit, sufficienter me secundum 
 miserationem diuinam, non secundum merita mea tribulatum 
 esse significo, quia ipse, qui cibat lacrimis inminente 
 mensura, castigationi iuxta pietatem suam pro inbecillitate 
 nostra modum statuit, ne infirmitas nostra in manus suae correptione 
 defecerit. ideoque propitia miseratione sua iam commodiorem 
 esse me nuntio. consolationem uobis uestri maeroris 
 pagina deferente transmittens, ut, qui estis laboribus 
 nostris pro caritate conpatientes, sitis laetitiae in dei nomine 
 de recepta incolumitate participes, ipsius lectione dispono. ora 
 pro me.

XXIII. DOMINO DEUINCTISSIMO SEMPERQVE MAGNIFICO UERO RURICIUS EPISCOPUS. 
 Relectis litteris pietatis uestrae gratias deo egi, quod uos 
 prius reualuisse quam infirmatos esse earum relatione cognoui. 
 quod uobis tam frequenter accidere propitio potius deo quam 
 offenso confido, quia, quem diligit dominus, corripit, 
 castigat autem omnem filium, quem recipit. in diuina 
 itaque uos disciplina susceptos sedula admonitio et mitis ostendit, 
 quia paterna clementia mauult per multimoda incommoda 
 neglegentem corrigere filium, quam punire peccantem,

 

 
 
 
 mauult nutantem ac dubium ad seruitium suum habenis piae 
 moderationis adtrahere, (quam) errabundum et per saeculi praecipitia 
 lapsantem acriore uerbere cohercere. 
 
 Ipse est enim indulgentissimus pater familias, qui animam 
 suam ponit pro ouibus suis. ipse est bonus pastor, qui ouem 
 perditam ad caulas dominicas mauult propriis humeris reportare 
 sollicitus, quam stimulis urgentibus reuocare destrictus. 
 ipse est pater pius, qui male prodigo filio et praeceptae substantiae 
 decoctori ad se uel sero redeunti non solum crimina 
 anteriora non inputat, uerum etiam praemia amissa multiplicat, 
 dum ulnis fouet, osculis permulcet, muneribus ditat, doctrina 
 confirmat non tantum ad eius indignatus abscessum, quantum 
 laetatus ad reditum. ipse enim omnium horum nominum in 
 se effectus affectusque suscepit, ut, sicut dicit apostolus, multifarie 
 multisque modis nos erudiret uerbis, instrueret disciplinis, 
 prouocaret beneficiis, informaret exemplis, reconciliaret prece, 
 redimeret passione, uiuificaret morte, inmortalitate donaret, 
 iustificaret resurrectione, ascensione portaret et reconciliatos 
 per sanguinem suum in eam, a qua excideramus, patris gratiam 
 reformaret. ipse enim est apud patrem propitiatio nostra sine 
 cessatione suggerens pietati suae: pater, non solum pro his 
 rogo, sed pro his, qui credituri sunt in me per uerbum 
 illorum. pater, uolo, ut, ubi ego sum, et ipsi sint 
 mecum. pater, ignosce illis, nesciunt enim, quid faciunt. 
 ipse nobis cotidie per apostolum suum clamat: nolite 
 diligere mundum neque ea, quae in mundo sunt. 
 qui enim diligit mundum, non est caritas patris in eo, 
 quia omne, quod in mundo est, concupiscentia carnis 
 et concupiscentia oculorum et superbia uitae humanae,

 

 
 
 
 quae non est de patre, sed de mundo est. et mundus 
 transit et concupiscentia eius, qui autem fecerit uoluntatem 
 dei, manet in aeternum, sicut et deus manet 
 in aeternum. 
 
 Ipse in euangelio blanditiis inuitat, muneribus prouocat, adhortatione 
 sollicitat dicens: uenite ad me omnes, qui laboratis 
 et onerati estis et reliqua, ut quasi iugo salutaribus 
 subdentes colla praeceptis salutari suo [humilitatis et miseriae] 
 currui subiungamus et ideo auderemus reuocantem sequi, audire 
 clamantem, blandientem modo non spernere, ne sentiamus 
 postmodum iudicantem. quo iudicio, sicut ipse in euangelio 
 praemonere et docere dignatus est, cum in maiestatis suae 
 sede consederit, quando non solum merita ponderaturus et 
 facta, uerum etiam uerba est discussurus et outa, quem hic 
 nunc uiderit salutaria sua praecepta neglegere et admonitiones 
 suas saluberrimas superba mente contemnere, non solum cum 
 stultis a ianua regni caelestis excludet, uerum etiam partem 
 ipsius cum infidelibus deputabit, ut, cum quibus habet in saeculo 
 societatem, cum hisdem in aeternum habeat portionem.

XXIIII. FILIO CONSTANTIO RURICIUS EPISCOPUS. 
 Quamlibet Baccho, symphoniis et diuersis musicis nec non 
 etiam et puellarum choris te deditum esse cognouerim, tamen, 
 quia bonum est ab his, dum perualde feruet adulescentia,

 

 
 
 
 aliquoties respirare et magis domino uacare, quam Libero, parentibus 
 quoque operam dare, quam cantibus, moneo, ut crastino, 
 quod erit quarta feria, Briuae, temporius tamen, quod te 
 facturum minime credo, mihi ieiunus occurras.

XXV. EIUSDEM ALIA. 
 Aliud mihi deo teste promiseras, quod ipsum deberes colere, 
 non Ianum, cuius criminis etiam me uis esse consortem, ut 
 ego ad hunc errorem colendum delicias subministrem et oleum 
 incendio superfundam. quod neutro nostrum noueris expedire. 
 sed dicis fortasse: pollicitus es. quo ore a me promissa perquires, 
 cum tu sacramenta uiolaueris? unde dabis ueniam 
 meae promissioni, quamdiu te huic seruire cognouero passioni, 
 ne confirmare uideamur factum, cuius reprehendimus pactum, 
 et simus scandalo, cui esse debemus exemplo.

XXVI. RURICIUS APOLLINARI SUO SALUTEM. 
 Quia nostri curam semper gerere pro mutua caritate dignamini, 
 indico sollicitae pietati et piae sollicitudini uestrae, nos 
 non paruum quidem, sed deo propitio uoluptuosum a nobis reuersum 
 sumpsisse negotium, quod nobis plurimum prodesse 
 posset, si aut intentionem intellectus aut intellectum sequeretur 
 ingenium. sine causa enim solis ortum caecus expectat. ille 
 quidem uidentibus semper exoritur, non cernentibus uero iubar 
 ipsius quasi nubibus semper operitur. Sollium enim nostrum 
 domnum patremque communem, quem transcribendum sublimitati 
 uestrae dedisse me dixeram, legendum recepi. cuius 
 lectio, sicut mihi antiquum restaurat affectum, ita prae obscuritate 
 dictorum non accendit ingenium, quamlibet ipsum post

 
 
 
 tam longi temporis spatium caritatis igniculum scintillis suis 
 inter obliuionis fauillas utcumque relucentem nonnumquam et 
 suspiriosis flatibus excitemus et interdum dulcibus nobis fletibus 
 inrigemus, quo tamen ille imbre perfusus, quanto magis inficitur, 
 tanto magis incenditur, quia per lacrimarum copiam 
 desideriorum atque affectuum crescit flamma, non deficit. hunc 
 ergo, si dominus piae definitioni uestrae tribuetur fautor, effectum 
 uobis praesentibus percensere festino et effici discipulus 
 de magistro, quia non me pudet etiam in hac aetate nec piget 
 discipuli adripere industriam, dummodo affectatae artis consequar 
 disciplinam. prius enim quilibet debet discere quam 
 docere, quia praepropere doctoris usurpat supercilium, nisi 
 discipuli susceperit ante famulatum. quid enim iustius, quam 
 ut ipse sis paterni interpres eloquii, qui uniuersa, quae ille 
 conscripsit, non tam de codicis membrana, quam de cordis 
 potes pagina proferre? cuius uos esse filios non solum generositate 
 prosapiae, uerum etiam et eloquentiae flore et omni 
 uirtutum genere conprobatis, quae bona uobis non tam doctrina 
 contulit, quam natura, quia riuus de fonte prorumpens, licet 
 fluendo proficiat et plenitudinem currendo conquirat, auctori 
 tamen, unde sumit uocabulum, debet et meritum. quem si 
 diuina clementia usque ad hoc tempus superesse uoluisset, 
 sicut iam tum de uestra imitatione laetabatur, ita nunc de 
 perfectione gauderet, cum spem ad rem cerneret peruenisse 
 nec sibi inuideret aequalem, quem optauerat esse meliorem.

XXVII. ITEM EIUSDEM ALIA. 
 Quamlibet per diaconem Iustum non meruerim litteras benigni 
 pectoris et facundi oris accipere, quibus et erudiretur ingenium 
 et desiderium pasceretur, ego tamen, qui malo affectuosus

 
 
 
 rusticus, quam urbanus impius iudicari, scribendi oportunitatem 
 mihi perire non passus sum, utpote qui mihi nolim, non 
 dicam occasionem scribendi, sed nec uidendi uos unius saltim 
 horae spatium deperire. ideoque salue plurimum dico et rogo, 
 ut sine communi detrimento et utriusque conpendio nos semper 
 oportunitate porrecta litteris uestris inlustrare dignemini, quia, 
 quod nobis in affectu inpenditis, non expenditis, quod tribuitis, 
 non amittitis et, quod nobis in charta transmittitis, uobiscum 
 corde retinetis.

XXVIII. RURICIUS OMMATIO SUO SALUTEM. 
 Sic (a) pietate uestra discessi, quod a nobis penitus non recessi. 
 in eadem uos parte hominis interioris exhibui, in qua 
 uobis remansi. scio, quia ibidem remansi, unde me nec insidiator 
 antiquus potuit neque recens conciliator excludere. unde etiam 
 sententia illius uos sapientissimi Salomonis admoneo: fili, ne 
 derelinquas amicum antiquum, nouus enim non erit 
 similis illi. uinum nouum amicus nouus, ueterascet 
 et cum suauitate bibes illud. et ideo nos ueterascamus 
 in amicitiis et de die in diem affectibus innouemur. quodsi 
 amicus relinquendus non est, quanto magis pater, qui erudiit, 
 qui nutriuit, qui adiuuante domino ad sacerdotium usque perduxit, 
 cui fortasse etiam iuxta diuinam misericordiam lucis 
 istius debetur usura. 
 
 Sed haec ego beatitudini tuae scribo non quasi aliquid inputans 
 aut exprobrans, sed ut filio carissimo, quem sine ullo 
 naeuo cupio in hoc mundo inpietatis incedere et purum atque 
 inmaculatum in illo die iudicii coram deo et angelis eius ac

 

 
 
 
 congregatione carnis totius apparere. saluto itaque unanimitatem 
 tuam et rogo, ut pro me orare digneris simulque, cum 
 oportunum nobis fuerit, nos tanti habeatis uisitare. uale.

XXVIIII. RURICIUS EUFRASIO SUO SALUTEM. 
 Miror sanctitatem uestram post tantorum et talium uirorum 
 indicia potius quam rescripta etiam inscitiae meae quaesisse 
 sententiam. quod uos magis pro necessitudine quam necessitate 
 fecisse conicio, ne, cuius tanti habetis praecipuum in animo 
 tenere cultum, uideremini in negotio praetermisisse consensum. 
 unde gratias ago indiuiduae mihi in Christo germanitati uestrae, 
 quod ita de nobis praesumere et iudicare dignamini, ut nihil 
 habeamus aut in caritatis simplicitate subdolum aut in ueritatis 
 puritate fucatum. reddo itaque debitum unanimitatis officium 
 et de causa, qua mihi scribere dignati estis, idem me 
 quod et fratres nostros sentire significo. sed, quid facto opus 
 sit uel quid mihi potissimum fieri debere uideatur, per diaconem 
 uestrum uerbo fideliter intimaui, quae longum fuit litteris 
 indicari. ora pro me.

XXX. RURICIUS HERACLIANO SUO SALUTEM. 
 Qui se reum de officio esse cognoscit, prius supplicare debet, 
 quam audeat salutare, quia, sicut inportune occurritur inputanti, 
 ita oportune remittitur confitenti. et ideo nos nostram in palam 
 producimus noxam, ut facilius peruenire possimus ad ueniam, 
 quia non relinquitur locus inputationi, cum aditus patuerit deploranti 
 secundum illam sententiam: dic tu prior iniquitates tuas,

 

 
 
 
 ut iustificeris. non enim praeualebit accusantis inuidia, ubi humilitas 
 praecesserit subplicantis. quam ob rem nos, si iam excusando 
 diluimus culpam, ueniamus ad causam. salutem ergo 
 tantam dicimus pietati uestrae, quantam potest affectus intellegere 
 et non potest sermo proferre, quantam sentire possumus 
 et non ualemus exponere, quantam potest interioris mens desiderio 
 calefacta concipere et non potest lingua exterioris adserere. 
 
 Unde gratias agentes ipsius caritatis auctori, qui eam in 
 cordibus nostris est dignatus inserere, oremus, ut praecipuum 
 suae largitatis munus in nobis custodire semper et iugiter dignetur 
 augere, quia iuxta apostolum Paulum ipsa est eminentior 
 uia, quae ducit ad uitam. quod superest, specialiter 
 quaeso, ut communi patrono pro nobis cotidie supplicetis, quia, 
 sicut legitis, multum ualet oratio iusti adsidua, et, sicut 
 ipse dominus noster in euangelio dicit de illo, qui tres panes 
 ab amico suo noctis tempore importune quidem, sed salubriter 
 ..., quod inprobitati praestitum fuerit insistentis, quod 
 negabatur amicitiis flagitantis. reliqua per portitorem uerbo 
 mandaui, quae longum fuit litteris indicari, unde, sicut principium 
 epistulae continet, rogo, ut pro tarditate ueniam dare 
 dignemini. uale.

XXXI. RURICIUS EPISCOPUS CAPILLUTO FILIO SALUTEM. 
 Gratias ago pietati uestrae, quod me consolare de ciuitatis 
 ordinatione dignamini, cum uobis sufficere deo propitio satis 
 abundeque possitis. et ideo, quia, qui uobis et fratribus uestris

 

 
 
 
 I 
 placet, nobis displicere non debet, bene facitis, ut hominem, 
 quem communis consensus elegit, ordinetis. sed admonete 
 illum, ut ueritati studeat, non falsitati, paci, non perditioni, 
 disciplinae, non discordiae, utilitati publicae, non priuatae cupiditati, 
 iustitiae, non rapinae. tueatur bonos, emendet reos, 
 miseros non faciat, sed defendat, corrigat sontes, custodiat 
 innocentes, ut ita agens magis futuro possit placere iudicio 
 quam praesenti.

XXXII. DOMINO INLUSTRI SEMPERQVE MAGNIFICO FILIO AGRICOLAE RURICIUS EPISCOPUS. 
 Relectis litteris sublimitatis uestrae gratias deo egi, quod 
 uos prius reualuisse ordinatione ipsius, quam infirmatos esse 
 cognoui, ut nobis anxietatem tolleret et uobis redderet sospitatem. 
 quam tamen infirmitatem uobis clementer inlatam propitio 
 potius quam irato ipso domino nostro pro solita eius pietate 
 conicio. sic enim legimus, quod corripiat dominus, quem 
 diligit, (castigat) autem omnem filium, quem recipit. quod etiam 
 in nobis, quantum audio, conprobatur, ut ordinatis affectibus 
 uestris suum nobis insinuaret affectum et habitu animoque 
 mutato iugum uobis suae lenitatis inponeret, ut salutari currui 
 suo colla subdentes, dum mandatorum suorum leue onus euehitis, 
 peccatorum grauem sarcinam deponatis. 
 
 Haec est enim mutatio dexterae excelsi, dum de peccatoribus 
 iustos, de extraneis domesticos, amicos sibi facere dignatur 
 ex seruis. superest, ut nunc conuersionem, quam protulistis 
 . in ueste, probetis in corde et haec commutatio inter indumentum 
 uestrum habeatur et animum, ut, sicut ille sub

 

 
 
 
 candidis uestibus habuit hucusque nigredinem, ita nunc sub pullis 
 uestibus operum luce candescat. peccator enim, qua die conuersus 
 ingemuerit, tunc saluus erit, dummodo iuxta sancti 
 apostoli Pauli sententiam, sicut exhibuimus hactenus corpora 
 nostra seruire saeculo et iniquitati ad iniquitatem, ita nunc 
 exhibeamus membra nostra seruire iustitiae in sanctificationem, 
 nec simus quasi timentes deum aliud sermonibus praetendentes, 
 aliud habentes in moribus, aliud ostentantes in 
 uestibus, aliud actibus conprobantes, ne nos mordeat sermo 
 ille dominicus, sub uestitu ouium luporum rabiem contegentes, 
 quia oculus ille diuinus, sicut scriptum est, omni 
 loco bonos speculatur et malos. sine dubio, quem ad se integro 
 corde transire conspexerit, ipse in cor illius iugi habitatione 
 descendet, ut eo habitatore non careat, cui se praeparauit 
 habitaculum. 
 
 
 Gratias itaque domino nostro super tam inenarrabili eius 
 bonitate in commune referamus, qui mauult seruos suos monere 
 quam perdere, corrigere, quam punire, et pro usura breuis 
 uitae perpetuitatis regna donare. quod superest, saluto plurimum 
 et ancillam uestram uobis peculiari insinuatione commendo, 
 quamlibet hoc salua uestra pietate non egeat, ut, quo 
 eam suscipere tanti habuistis affectu, semper foueatis indultu, 
 quae largitate diuina utrosque nos sibi parauit obnoxios, nos 
 auos faciens sua fecunditate, nos proauos. domnam filiam 
 meam desiderio et honore, quo dignum est, sospito. ob cuius 
 agnitionem, si facultas esset ambulandi, erat uoluntas promptissima 
 uos uisendi, ut, quam interioribus oculis pro adfinitatis

 

 
 
 
 ipsius coniunctione iugi recordatione conspicimus, etiam exterioribus 
 cerneremus. opto bene agas.

XXXIII. DOMINO SANCTO ET APOSTOLICO OMNIQVE A ME HONORE ET AMORE SPECIALIUS EXCOLENDO FRATRI CASSARIO EPISCOPO RURICIUS. 
 Frater et conpresbyter noster Capillutus dupliciter hac uice 
 nobis gratus apparuit, dum et ipse nobis iam diu desideratus 
 occurrit et quandam uestri praesentiam nobis per uestras lit-. 
 teras repraesentat. quo redeunte has reddere procuraui, quibus 
 debitum beatitudini uestrae rependo caritatis officium. quod 
 uero scribitis, cur ad synodum, sicut conlocutio habuit nostra, 
 non uenerim, fecit hoc infirmitas, non uoluntas. ipsi etenim 
 recolere potestis, quam fessum me Burdigala uideritis et hoc 
 hieme, quando esse soleo fortior solito, qui aestiuis diebus 
 etiam in hospitio meo et locis frigidis ipsam consuetudinariam 
 infirmitatem sustentare uix ualeo, ne dicam, quod illos aestus 
 regionis illius ferre quiuerim, si uenissem. unde magis spero, 
 ut pro me orare dignemini et, (si) ad tempus aliud, quod intimatis, 
 si deus uitam cesserit, uenire uultis, nobis per hominem 
 uestrum maturius indicetis, quia litteras uestras ad me 
 modo tardissime uenisse significo, quibus, etsi non pro dignitate, 
 uel pro aetate non debemus tardius quam alii commoneri, 
 qui fortasse, ut minus prudens dicam, merebamur ambiri, quia, 
 si aliis nomen urbium praestat auctoritas, nobis auctoritatem 
 demere non debet urbis humilitas, siquidem multo melius 
 multoque eminentius est ciuitatem de sacerdote, quam sacerdotem 
 de ciuitate notescere.

XXXIIII. DOMINO SANCTO ET APOSTOLICO MIHIQVE IN CHRISTO DOMINO SPECIALI CULTU AFFECTUQVE CETERIS PRAEFERENDO PATRONO SEDATO EPISCOPO RURICIUS EPISCOPUS. 
 Dum scribendi uobis, domnis pectoris mei, animus uos sitiens 
 occasionem frequenter inquirit, aliquando diuturna meditatione 
 pertractans repperit idoneum portitorem, per quem et silentia 
 longa disrumperet et sibi spiritales delicias postularet oris 
 uestri cupiens rore respergi. de qua, credo, siti sanctus psalmista 
 dicebat: anima mea sicut terra sine aqua tibi, 
 illa nimirum aqua ariditatem corporis sui restinguere sobria 
 ebrietate desiderans, de qua dominus noster in euangelio clamare 
 dignatur: si quis sitit, ueniat et bibat. flumina 
 enim aquae uiuae de uentre eius fluunt. hanc aquam 
 Samaritanae etiam idem dominus offerebat, hoc est ecclesiae 
 ex gentibus congregandae dicens: aquam, quam ego dabo, 
 fiet in eo fons aquae salientis in uitam aeternam. 
 hanc aquam si quis fidelis non gustu tantum summo tenus ore 
 libauerit, sed totis animae uisceribus adpetens conuiua sorbuerit, 
 protinus in laudem domini omnipotentis erumpet et 
 hoc incipiet ructare, quod biberit, sicut beatissimus euangelista 
 atque discipulus, qui super pectus domini recumbere meruit, 
 mysteria regni caelestis audiuit et in illam uocem, quam ante 
 nullus audierat, clamauit: in principio erat uerbum et 
 uerbum erat apud deum et deus erat uerbum. 
 
 
 Hoc erat illud uerbum, quod sine tempore a patre genitam 
 in tempore creatur ex matre, ut creator fieret, ut esse posset 
 humanitatis quaedam portio diuinitatis totius plenitudo et

 

 
 
 
 plenitudinem humanitatis portio ipsa humanitatis sua passione redimeret, 
 dum imago inuisibilis dei forma fit serui, ut posset 
 inpassibilis pati, inconprehensibilis capi, inmortalis mori, qui 
 mortem occumbendo perimeret, ut uitam resurgendo repararet. 
 sed quid ego oblitus mei, auidus tui quasi de huiuscemodi 
 rebus tecum conloquens et inde in desiderium tui uehementius 
 perardescens restinguere sitim meam uelut quodam dilectionis 
 riuulo festinans inscrutabilia et inaccessa pertemptans, quid 
 loquar, qui loquar, cui loquar, non considero? sed dabit, ut 
 confido, ueniam pietas, quam committit affectus, quia caritas 
 omnia sustinet. 
 
 Salue itaque plurimum dico indiuiduo mihi pectori uestro et 
 rogo, ut pro me incessanter orare dignemini. simulque etiam 
 partem corporis mei, per quam nobis has trado, peculiari insinuatione 
 commendo, ut in illis, quam me diligatis integre, 
 conprobetis. quos uobis eo arbitror fore cariores, quia meam 
 nobis secum deferunt portionem. quibus quicquid dignati fueritis 
 dilectionis inpendere, nobis uos conferre cognoscite, quia, 
 si iuxta sanctum apostolum minus membrum maiori in dolore 
 conpatitur, et maius procul dubio in minoris prosperitate 
 laetatur. et ita demum fit, ut omnibus usquequaque 
 membris in pace et quiete conpositis caput, totius corporis 
 rector utpote et dominator, exultet. in quo capite omnia 
 membra iubentur aspicere dicente propheta: sapientis oculi 
 in capite eius, quos alius propheta euidenter exponit dicens: 
 oculi mei semper ad dominum, quia ipse euellit 
 de laqueo pedes meos, et iterum: ad te leuaui oculos 
 meos, qui habitas in caelo.

 

 

 
 
 
 Erigamus itaque oculos nostri cordis ad Christum et in mundi 
 istius nocte manus nostras operibus fructuosis extollamus ad 
 dominum et ipse caput nostrum esse dignetur et nos adhaerere 
 capiti nostro utilia corporis sui membra mereamur, ut de hoc 
 saeculo discedentes tamquam (in) exitu Israhel de Aegypto 
 dicere redemptori nostro possimus: adhaesit post te anima 
 mea, me autem suscepit dextera tua, cum ea diebus ac 
 noctibus fuerit in corporis huius carcere meditata, unde non 
 confundatur educta.. ora pro me.

XXXV. DOMINO SANCTO ET APOSTOLICO MIHIQVE IN CHRISTO DOMINO SPECIALI CULTU AFFECTUQVE CETERIS PRAEFERENDO PATRONO SEDATO EPISCOPO RURICIUS EPISCOPUS. 
 Per archiatrum Palladium litteras fecundi cordis et facundi 
 oris accepi, quae nos ad uisionem mutuam uoto pectoris inuitabant. 
 sed quid facimus, quod desideriis animorum nostrorum 
 diuersa membrorum resistit infirmitas, dum uos nimietate 
 robusti, nos tenuitate exesi corporis inpedimur, dum uos 
 alieni et quattuor pedes ferre nequeunt ponderosos, me etiam 
 proprii et duo sustinere prae defectione uix possunt? quo fit, 
 ut implere communia uota nequeamus. ego enim, testis est 
 dominus, quod, si ualuissem, ad synodum condictam omni auiditate 
 uenissem, sed me a dispositi itineris uoluntate necessitas 
 imbecillitatis inhibuit, quia aeres regionis illius praesertim hoc 
 tempore ferre non poteram. quod et uos ita credere confido 
 et prauos ad aliud deriuare non dubito. 
 
 His itaque sufficienter, ut potuimus, indicatis salutatione 
 animi desiderantis inpensa, si dignum ducitis, transmisi uobis

 

 
 
 
 caballum, qualem uobis sciebam esse necessarium, mansuetudine 
 placidum, membris ualidum, firmum robore, forma praestantem, 
 factura conpositum, animis temperatum, scilicet nec 
 tarditate pigrum nec uelocitate praeproperum, cui frenus et 
 stimulus sit sedentis arbitrium, cui ad euehendum onus et 
 uelle suppetat pariter et posse, ita ut nec cedat superposito 
 nec deponat inpositum. superest, ut rescripto, quomodo uobis 
 placeat, indicetis, quamlibet ita de indiuiduo mihi corde praesumam, 
 quod uobis etiam mala a me commissa, non dicam 
 transmissa conplaceant. tanta est enim integri uis amoris, ut 
 in amicum nil displiceat, cum magis malum displicere debeat 
 de amico. et hinc illud est, quod iudicia hominum aut amore 
 praepediuntur aut odio, ut recta non proferant. uos uero, quos 
 nec odium exasperat nec inflammat inuidia, et iocos nostros 
 libenter accipite et de sospitate uestra uel actibus affluenter 
 instruite, ut, dum uos diutius legimus, copiosius inbuamur. 
 ora pro me.,

XXXVI. DOMINO SANCTO ET APOSTOLICO MIHIQVE 1N CHRISTO DOMINO SPECIALITER EXCOLENDO FRATRI CAESARIO EPISCOPO RURICIUS EPISCOPUS. 
 Qui occasiones scribendi nobis inuicem pro mutua caritate 
 inquirimus, oblatas praetermittere non debemus, ut conferat 
 nobis quandam praesentiae portionem sermo mediator, qui 
 emittitur nec amittitur, tribuitur et habetur, uidetur discedere 
 nec recedit, a me dirigitur, a te suscipitur, a me scribitur, a 
 te legitur nec tamen diuiditur, cum quasi diuisus integer tamen 
 utriusque corde teneatur, quia uerbi more diuini traditur et 
 non egreditur, confertur indigenti et non aufertur auctori,

 
 
 
 accipientis lucrum sine dispendio largientis, ditans inopem nec 
 adtenuans possessorem. 
 
 . Ideoque ueniente illo dulcissimo meo nepote Parthenio has per 
 ipsum dare non distuli, ut et meam nobis praesentiam litteris exhiberem 
 et ipsum pariter commendarem. cui quicquid dignati 
 fueritis dilectionis inpendere, nobis uos praesentare noueritis. 
 simulque etiam peculiarius rogo, ut pro me ipsisque pignoribus 
 nostris incessanter oretis nec inpediant affectui amorum nostrorum 
 spatia interiecta regionum, quia, qui in domino, qui 
 praesens est ubique, se diligunt, non credendi sunt disparati 
 corpore, cum per et in eo mente iungantur. ora pro me.

XXXVII. RURICIUS EPIBCOPUS DULCISSIMIS NEPOTIBUS PARTHENIO BT PAPIANILLAE. 
 Postquam pietas uestra discessit, dimidium esse me sentio, 
 quia maximam mei partem, hoc est interiorem hominem residente 
 corpore uobiscum ambulasse cognosco, ita tamen, quod 
 et uos in pectore meo, quod hic remansit, manere conspicio. 
 saluto itaque dulcedinem uestram et, ut uerborum meorum 
 memores sitis, admoneo, quia certum est uos iuxta Salomonis 
 sententiam posse in bonis deo dirigente proficere, si seniorum 
 consilia et amori habeantur et usui. opto bene agatis.

XXXVIII. RURICIUS EPISCOPUS FRATRI PETRO EPISCOPO. 
 Quia oboedientia sacrificiis antefertur, idcirco rusticitatem 
 meam malo prodere quam perdere caritatem. scientia enim

 

 
 
 
 inflat, caritas, ut ipsi melius nostis, aedificat. quam ob rem, 
 quia iussistis, ut uos per singulas occasiones et de meis actibus 
 facerem certiores et desiderium uestrum, quod mihi non meo 
 merito, sed generali et insita uobis dilectione dependitis, alloquio 
 temperarem, me quidem (deo) propitio fortiorem, sed heu 
 plenum omne hospitiolum nostrum diuersis incommodis laborare 
 significo. peculiarius rogo adtentius domino supplicetis, 
 ut, qui nobis incolumitatem uestris orationibus reddidistis, et 
 his opem ac medellam diuinae misericordiae intercessionis uestrae 
 patrocinio conferatis. ora pro me.

XXXVIIII. DOMINIS SUBLIMIUS ET MAGNIFICIS FILI1S EUDOMIO ET MELANTHIAE RURICIUS EPISCOPUS. 
 Quam grauis mihi orbitatis uestrae sit luctus, testis est pectoris 
 mei conscius deus, quod uerbis subtilitati uestrae indicare 
 non possum. nam ita animum meum doloris uestri passio 
 sauciauit, acsi unum de propriis affectibus perdidissem, quia me 
 nobis proximum et quodam modo consanguineum bene mecum 
 agendo fecistis. atque ideo, quia labores et angustias nostras 
 frequenter in uobis pro uestra dignatione suscipitis, iustum est 
 et nos uestris, cum acciderint, participare maeroribus. si enim 
 iuxta apostoli sententiam unius corporis membra sibi inuicem 
 conpatiuntur et condolent, decet nos quoque eorum incommoda 
 ** saepe percipimus. dolemus itaque casui uestro et planctibus 
 uestris interesse nos credimus. sed quid facimus, domni filii, 
 quod uoluntati diuinae resistere nec possumus nec debemus

 

 
 
 
 et omni sollicitudine praecauere, ne, dum dulcia nobis pignora 
 nimio dolore deflemus, blasphemi quidam et iniuriosi inueniamur 
 in domino et grauius animas nostras auctor ipsius mortis inuenta 
 occasione confodiat, quam carorum amissione percussit? 
 Ideoque in omni amaritudine uel dolore ad deum nobis est 
 refugiendum et ad illum omnes casus nostri toto corde referendi, 
 qui sanat uulneratos, qui releuat maestos, qui consolatur adflictos, 
 et illa sancti Iob sententia omnino dicenda est: dominus 
 dedit, dominus abstulit, sicut domino placuit, 
 ita factum est. sit nomen domini benedictum. et ille, 
 hoc quando dicebat, decem filios cum omni facultate perdiderat 
 nec tamen blasphemare aut damno aut dolore conpulsus est, 
 sicut dicit scriptura: in omnibus, quae acciderunt ei, 
 nihil peccauit labiis Iob. quod ego pietati uestrae scribere 
 pro mutua caritate praesumpsi, ut dolorem animorum uestrorum, 
 quem litteris meis mitigare non poteram, uel diuinis eloquiis 
 utcumque moderarer. et uere, si mihi quasi uestro creditis 
 cordi, non minimum potestis capere de Christi domini uoluntate 
 solacium, quod, quatenus ipsum inmaturus manebat interitus, 
 talem eum est dignatus adsumere, qualium regnum docuit 
 esse caelorum, ut et patronum haberetis ex filio et minus doleretis 
 amissum, quem a domino uidebatis adsumptum. opto 
 bene agatis..

XXXX. DOMINO SANCTO ET APOSTOLICO MIHIQVE IN CHRISTO DOMINO CULTO AFFECTUQVE SPECIALIUS EXCOLENDO PATRONO UICTORINO EPISCOPO RURICIUS EPISCOPUS. 
 Frater et conpresbyter noster Capillutus, licet apices uestros 
 nobis non detulerit in charta relegendos, tamen potius exhibuit

 

 
 
 
 in corde conscriptos, unde eos nec fur auferre nec uiolentus 
 eripere nec imber eluere nec uetustas possit abolere, dum 
 mihi fidelis admodum uestri pectoris consors et dicacissimus 
 delator saepius inculcat et dulcius, qualiter me et quam adsiduae 
 dilectionis dente ruminetis, non quod in me sit, unde 
 caritatis uestrae pascere possitis esuriem, qui solidos et numquam 
 perituros cibos et accipere soliti estis et dare, sed, quando 
 fortior esca defuerit, tenuitatem nostram pro lactis poculo sorbeatis, 
 ut desiderium pii cordis et puri alimento innocentiae 
 temperetis. 
 
 
 Nec mirum est hoc tamen in uestra uirtute miraculum, ut 
 diligatis uenerantes uos, qui odientes amare consuestis, siquidem 
 et ad augendam circa nos caritatem uestram duo lumina 
 nostra detinetis, Aurelianum dico atque Leontium. pro 
 quorum spe et consummatione rogo, ut indesinenter diuinae 
 misericordiae, sicut uos confido facere, supplicetis et cum illis 
 iterum pro nobis semper oretis, quia fiducialiter credo, quod 
 profectioni uestrae et illorum incipientiae pro ipsa adhuc teneritudine 
 a nutritore domino nil negetur. salutem itaque uberem 
 dico pietati uestrae, quantum potest promere oris affatus, non 
 quantum cordis poscit affectus, et rogo, ut praefatos dulcissimos 
 stimulos pectoris mei nostro nomine sospitetis nosque, 
 quotiescumque se oportunitas porrexerit portitoris, benedictionis 
 uestrae imbribus inrigetis. ora pro me.

XXXXI. RURICIUS EPISCOPUS APOLLINARI SUO SALUTEM. 
 Affectus sublimitatis uestrae in uisceribus nostris uiolentus 
 exactor est et amori uestro me potius quam pudori meo

 
 
 
 seruire conpellit, dum non considerat, quo sermone, qua pagina 
 tantum uestris imperiis obsequamur. cogitis enim nos auribus 
 peritiae uestrae uerbis rusticis iniuriam frequenter inferre, dum 
 apices nostros saepius uultis accipere. pareo uoluntati uestrae, 
 pareo iussioni. malo enim de me ipso tibi magis quam mihi 
 credere, quia pietatis, non potestatis est, quod iubetis. et ideo, 
 quae displicuerint, emendabitis procul dubio potius, quam prodetis, 
 siquidem nihil est imperiosius caritate, cui quisque toto 
 corde se dederit, libenter et uincula illius inpacta patietur et 
 onera inlata portabit, dum praecipientis imperium non inuitus 
 excipit, sed deuotus exercet. praestabit itaque diuina misericordia, 
 ut tumultibus temporis huius uel necessitatibus aut dilatis 
 in perpetuum aut parumper oppressis citius fructus nos 
 faciat de nostra capere praesentia, ut desideria, quae incitantur 
 affatibus, aspectibus mitigentur.

XXXXII. DOMINO DEUINCTISSIMO ET MIHI OMNI HONORE UENERABILI FRATRI LEONTIO RURICIUS. 
 Gratias ago, quod et nostri curam gerere et nouitate holerum, 
 quae libenter habere nos nostis, nos reficere tanti habuistis, 
 quod et consuetudini praestatis pariter et amori. ideoque redeunte 
 puero uestro reddo reciprocum sospitationis officium et, 
 ut de suscepto deo propitio officio indesinenter cogitetis, admoneo, 
 quia deus non initium boni operis, sed finem requirere 
 conprobatur dicens: qui perseuerauerit usque in finem, 
 hic saluus erit. praestabit, ut credimus, misericordia ipsius,

 

 
 
 
 ut, qui paenitendi uobis animum inspirare dignatus est, ipse 
 nobis et in augendo uirtutem et in consummatione plenam 
 tribuat pro sua miseratione remissionem, qui solus potest et 
 sanare corrupta et reparare conlapsa et delere commissa et 
 abolere praeterita, conseruare praesentia et donare uentura.

XXXXIII. RURICII AD DOMNUM CONSTANTIUM. 
 De deliciis transmissis gratias ago et, quantum indicastis, tantum 
 me utrarumque auium suscepisse significo simulque etiam 
 per pueros ipsos, qui nobis haec detulerunt, tergus aprunum 
 me pietati tuae indico transmisisse, ut, dum nos uolatilia, quae 
 transmisisti, deliciamur, tu bipede de quadrupede facto satieris. 
 cuius tamen malo carne quam uita capiaris, quia, qui semper 
 de saecularibus cogitat et iugiter terrena meditatur, huic animanti 
 e scriptura diuina merito conparatur, quia de omnibus 
 animalibus solus homo sublimis creatus est et effectus, ut 
 auctorem suum semper caelo intentus aspiciat, non mundialia 
 opera solo incessabiliter defixus exerceat.

XXXXIIII. AD DOMNUM AMBROSIUM EPISCOPUM RURICIUS EPISCOPUS. 
 Apostolica praecepta nos commonent, ut, a quibus diuina 
 percipimus, eis terrena praebeamus. quod nos uel in hac dumtaxat 
 parte seruantes pro caelestibus epulis, quas nobis et sermone 
 uiuo et patrum tractatibus ministratis, legumina marina 
 transmisimus, per haec nil nos habere proprium conprobantes, 
 siquidem et a diuinis bonis sumus, quae uos tribuitis, peregrini

 

 
 
 
 et nos peregrina transmittimus. itaque, quia nos a marinis 
 caelestibus exulare et solis terrenis sedibus incubare cognoscimus, 
 a uobis specialius postulamus, ut haec aliena a nobis 
 libenter accipere et uestra nobis dignemini frequenter inpendere. 
 illud sit affectionis, hoc ministerii, illud doctrinae praestetur, 
 hoc gratiae.

XXXXV. AD DOMNUM HISPANUM RURICII EPISCOPI. 
 Ago gratias, quod, dum nobis Doranoniae spolia transmittitis, 
 pietatem uestram erga me sincerissimam conprobatis, qua nos 
 amplius quam deliciis delectamur, siquidem inde esuriem corporis 
 conpescimus, hinc cordis, inde uentri transitorium porrigimus 
 pastum, hinc uero animo mansurum praebemus affectum. 
 proinde tam amori quam muneri uestro gratias repensantes 
 reciprocis pietatem uestram plurimum sospitamus. et quia de 
 nostra dignaris esse salute sollicitus, iuxta uota pietatis uestrae 
 me ualere significo simulque deposco, ubi sanctum pascha facturi 
 sitis, me recurrentibus instruatis.

XXXXVI. RURICII EPISCOPI AD PRESBVTERUM ALBINUM. 
 Ubi ad me communis luctus nuntii rumore peruenit, quod 
 tamen miratus sum, quod non hoc prius ex germanitatis uestrae 
 relatione cognoui, ipse ad uos requirendos continuo uenissem, 
 nisi me dierum horum reuerentia retardasset. has transmisi, . 
 quibus spero, ut me excusatum habere dignemini et filiam 
 nostram, quam audio se uehementer affligere, ad uicem meam 
 tam ex ratione quam ex uestra auctoritate consolemini, quod 
 dominus noster de seruo suo et, quando uoluit, et, quod uoluit,

 
 
 
 fecit. et ideo contra uoluntatem domini uenire uidebitur, cui 
 displicet diuina praeceptio, utique diuina, quia animam nostram 
 ille solus, cum uoluerit, ex corpore potest educere, qui fudit 
 in corpore. et idcirco luctus iste nimius, qui uidetur esse pietatis, 
 magis ex diaboli consilio quam ex pietate descendit, ut, 
 dum dolor consolationis inpatiens querellis suis deum inpietatis 
 exprobrat, qui praemisit filium per humanam conditionem, per 
 incredulitatem animam perdat. 
 
 Plangant mortui mortuos suos, quos resurrecturos esse non 
 credunt, qui animam cum carne aestimant interire, quibus 
 nulla (de) beatitudine animae, nulla de corporis restauratione 
 fiducia est. nos uero, qui spem resurrectionis habemus in 
 Christo, qui animas nostras iuxta pollicitationem ipsius domini 
 in sanctorum sinibus credimus conlocari, ad ipsum nos corde 
 et orationibus conferamus et consolationem de ipsius promissione 
 capiamus, quod credentes in se secum uiuere faciat 
 nec ullus apud eum nisi infidelis mortuus iudicetur. et ita 
 planctus nostros, sicut scriptura nos edocet, temperemus, dicens: 
 luctus sapientis septem diebus, impii uero omnes 
 dies uitae suae. sicut scimus illum mortuum corpore, anima 
 uero pro innocentia sua deo uiuere, ita nos uiuentes corpore 
 corde moriamur.

XXXXVII. RURICII EPISCOPI AD TAURENTIUM. 
 Ago gratias promptissimae in domino deuotioni et sincerissimae 
 erga me caritati uestrae, quae diuinae bonitatis imitatrix 
 id, quod a me sibi prospicit supplicandum, x* priusquam 
 rogetur, et nostrum praeoccupare beniuolentia sua festinat

 

 
 
 
 officium, dum non solum custodire, uerum etiam augere in 
 (me) istum sibi gestit affectum, quem idcirco beneficiis anticipando 
 laetificat, quia ad modicum contristare formidat. et 
 ideo mauult offerre tacenti gratiam, quam praestare poscenti 
 sciens procul dubio plus in eo esse meriti, quod spontanea 
 benignitate defertur, quam quod precibus intellegitur, siquidem 
 horum unum non nisi necessitate datur necessitudini, aliud 
 uero saepe etiam precatoris sedulae dimittitur inprobitati. unde 
 salue reciprocum dicens de pietatis uestrae promissione securus 
 puellam uestram in rem directis pueris uestris me consignasse 
 significo, cui confido quod iuxta pollicitationem - uestram non 
 solum ueniam, sed etiam gratiam pro nostra intercessione 
 tribuatis.

XXXXVIII. RURICIUS EPISCOPUS DOMINO UENERABILI FRATRI IOHANNI. 
 Magnus communis susceptus, quod uoluntarie facere debuerat, 
 fecit nunc necessitate conpulsus, ut ad uenerationem 
 tuam commendaticias flagitaret et se gratiae tuae, etsi propter 
 neglegentiam suam de praeterito ingratus, per insinuationem 
 nostram nunc tamen gratificandus ingereret. cuius petitioni 
 ideo promptius adquieui, quia credidi, sicut et confido, uos petitioni 
 meae libenter annuere. unde salutatione depensa spero, 
 ut ipsum pro intercessione nostra recipere tanti habeatis et, 
 quia hoc, quod debuit, reddidit, usuras illi solidorum ipsorum 
 non tantum pro precibus nostris, quantum pro diuinis praeceptis 
 donare digneris. quod pro conuersatione uestra, qua 
 uos deo propitio per dies singulos audio proficere, sine dubitatione 
 praestetis, quia ipsi nostis, quod ille regnum dei laetitia 
 et gratulatione percipiet et in montem domini glorificatus

 

 
 
 
 ascendet, qui pecuniae suae usuram non in praesenti saeculo 
 a proximo suo exegerit, sed a domino exectauerit in futuro. 
 nec per dolosa beneficia laqueos laborantibus inicit insolubilium 
 debitorum, sed illius est fenerator et creditor, qui dicit: date 
 et dabitur uobis et, qua mensura mensi fueritis, ea 
 remetietur uobis. 
 
 Infidelis utique et iniquus est etiam sibi, qui hoc, quod elegit 
 concupiscendum, non uult habere perpetuum. quamuis 
 enim, quicumque multa condat, multa congreget et infinita diuersis 
 nundinationibus adquirat, mendicus de hoc mundo descendet, 
 nisi de rebus suis portionem suam ad aeternam beatitudinem 
 ante praemiserit, dicente domino per prophetam: ne 
 timueris, cum diues factus fuerit homo et cum multiplicata 
 fuerit domus eius, quia non, cum morietur, recipiet 
 omnia neque simul descendet cum eo gloria 
 domus eius, et iterum: dormierunt somnum suum et 
 nihil inuenerunt omnes diuitiarum in manibus suis. 
 qui si benigni essent animae suae, illi potius bona sua crederent, 
 qui et idoneus fideiussor est pauperum et largissimus 
 redditor usurarum. non ergo cupidus sis, carissime frater, 
 nunc recipere in duplo, quod dominus redditurum se tibi promittit 
 in centuplum, unde nec a tinea poteris pertimescere exterminium 
 nec a fure formidare dispendium, quia ipse dominus 
 noster munerum suorum et largitor et custos est.

XXXXVIIII. APRUNCULO EPISCOPO RURICIUS EPISCOPUS. 
 Exegit mutui amoris affectus ad indiuiduam mihi sanctitatem 
 uestram sola ex causa litteras destinare, etiamsi non se occasio

 

 
 
 + 
 oportuna porrigeret. unde per hominem filii mei Leontii has 
 ad apostolatum uestrum dedi, quibus sospitatione praelata, 
 quam ex sententia deo fauente ualeatis, inquiro, quia ipsi 
 nostis incolumitatem uestram nostram esse laetitiam, sperans, 
 ut redeunte praefato nos reddatis de uestris actibus propitia 
 diuinitate securos, quos uidetis esse (de) prosperitate sollicitos.

L. RURICIUS EPISCOPUS CERAUNIAE SALUTEM. 
 De sincerissima, qua nos pro benignitate animi tui, non pro 
 nostris meritis dignaris excolere in domino, caritate confidens 
 securus has ad uenerationem tuam direxi, quibus in domino 
 ac deo nostro salutem uberem dicens specialiter rogo, ut ea, 
 quae per seruum uestrum Amandum uerbo speraui, si possibile 
 est, nobis sine dilatione praestare dignemini, quia haec 
 res et nos releuare potest et uobis nullum potest adferre 
 dispendium, quod ego pro beneficio maximo conputabo. iterum, 
 in quo iusseritis uel usus exegerit, uicem reciprocis obsequiis 
 repensare contendam.

LI. RURICIUS EPISCOPUS CENSORIO EPISCOPO SALUTBM. 
 Litteras sanctitatis uestrae etsi per occasionem accepisse 
 me gratulor. non enim interest, utrum ex necessitate aut ex 
 uoluntate, dummodo inter se inuicem, qui se diligunt, conloquantur 
 et, quos corpore locorum interualla discriminant, 
 animorum ac sensuum conloquia fida coniungant, quia hoc 
 nobis generale uel maximum uirtus diuinae pietatis indulsit, 
 ut, qui nos aspectu carnali non possumus contueri, spiritali 
 cernamus obtutu. unde redeunte gerulo litterarum has, sicut

 
 
 
 iniunxistis, reddere procuraui, ut et sollicitudini uestrae et 
 mutuae caritati pariter responderem. 
 
 Salue itaque apostolatui uestro plurimum dependo et hoc, 
 quod apicibus meorum testimonio uoluistis agnoscere, utrum 
 Sindilla porcos suos prudente Foedamio perdidisset, noueritis 
 me apud homines meos, ubi fuerunt, diligenter perquisisse. 
 sed, sicut ante iam noueram, magis et istos laborem facientes 
 ac Sindillam perpessos esse et ipsum porcos suos (per) peruersitatem 
 suam, dum de aduersa parte esse se iactitat, amisisse 
 cognoui, ceterum praefatum Foedamium illi in nullo cul 
 pabilem. nam quod pertulit, nulli alii nisi (sibi) debet ex 
 omnibus inputare. in qua causa, quantum ego contemplatione 
 uestri, ut homines uestri aut a custodia liberarentur aut 
 porcos uestros reciperent, laborauerim, (per) ipsos iam referentes 
 plenius potuistis agnoscere, quod propterea necesse non fuit 
 litteris indicari. uestrum est hominem uestrum iuste ab huius 
 calumniae obiectione defendere, quam eum iniuste scriptis 
 nostris agnoscitis sustinere.

LII. RURICIUS EPISCOPUS STEPHANO SUO SALUTEM. 
 Ita me paucissimis diebus ad cultum suum pietas uestrae 
 sanctitatis inlexit, ut, cum uos deo propitio corde detineam et 
 oculis mentis intuear, tamen semper affectu instigante perquiram, 
 quia scilicet breue uidetur omne, quod dulce est, ita inexplebile 
 est omne, quod carne est. et omnipotenti deo gratias 
 super tam admirabili dono eius, quod ita generaliter semis

 

 

 
 
 
 suis tribuere ineffabili dispensatione dignatus est, ut ii, qui 
 disparantur corpore, animis iungerentur, neque esset aliquid 
 tam longinquum (tamque) difficile, quod mentium obtutibus 
 (non) obuiarit, sed per cordis intuitum ibi se inuicem diligentes 
 caritatis contemplatione conspicerent, ubi caritas ipsa consistit, 
 quo fit, ut deuinctio uestra, quae in uisceribus meis iugi recordatione, 
 dum cotidie renouatur, augetur, amoris uestri mihi 
 uicissitudinem repromittat et animus meus mihi animorum 
 uestrorum fideiussor adsistat, dum tantum sibi audet de uestra 
 dilectione praesumere, quantum uobis concupiscit inpendere. 
 salutem itaque beatitudini uestrae plurimam dico et rogo incessanter 
 communi domino supplicetis, ut secundum diuitias 
 bonitatis suae atque uirtutis, cui omnia possibilia confitemur, 
 etsi in hoc saeculo nos propter uitae istius turbedines ac procellas 
 et regionum interualla saepius uidere non possumus, uel 
 ad illam urbem, quae aedificatur ut ciuitas, faciat conuenire, 
 ad quam nos misericordia domini poterit perferre, uos 
 merita.\'

LIII. RURICIUS EPISCOPUS PRAESIDIO FILIO SALUTEM. 
 Plerique, dum me apud indiuiduam mihi sublimitatem 
 uestram non uitae merito, sed amicitiarum priuilegio multum 
 posse confidunt, commendaticias a nobis, quibus uobis excusentur, 
 inquirunt. quas eis pro officii nostri necessitate negare 
 non possumus, non praesumptionis audacia, sed ministerii 
 disciplina, dum et illis praesentis uitae solatium et uobis 
 prouidere desideramus aeternae, ut et illi per patientiam uestram

 

 
 
 
 reseruentur ad paenitentiam et uos per misericordiam perueniatis 
 ad ueniam, sicut dicit scriptura: quia iudicium sine 
 misericordia erit illi, qui non fecerit misericordiam, 
 quia, qui dixit: dimittite et dimittetur uobis, procul 
 dubio, quem uiderit hic facere, quod praecepit, in futuro ei restituet, 
 quod promisit. nobis enim illius ueritas praesto est, 
 si illi fides nostra non desit. unde manifestissime potestis 
 aduertere absolutionem miserorum uestrorum esse indulgentiam 
 peccatorum et hoc uestris conferendum precibus, quod uos 
 praestatis alienis, iuxta ipsius in euangelio sententiam: quo iudicio 
 iudicaueritis, iudicabitur de uobis. ideoque pro 
 Urso et Lupo, qui ad me quasi uobis peculiarius, sicut sperius 
 dixi, caritatis iure deuinctum pro criminum suorum 
 intercessione uenerunt, precator accedo, ut primum deo, deinde 
 nobis hoc, quod commiserunt, donare digneris nec nos de 
 eorum damnatione confundas, qui se iam tum absolutos esse, 
 quando ad humilitatem meam deducti sunt, crediderunt.

LIIII. RURICIUS EPISCOPUS RUSTICO FILIO SALUTEM. 
 Extra affectum consuetudinarium et probatum et humanitatem 
 nobis dignaris inpendere, dum usibus tuis detrahis, 
 quod nostris largiaris expensis, quia puero uestro referente 
 cognoui, quod piscationis in Uisera pro parte uestra nobis iusseras 
 delicias ministrare. unde salutatione depensa gratias 
 ago plurimas exorans diuinam misericordiam, ut pro honore, 
 quem nobis pro ipsius timore dependitis, et praesentium dierum 
 uobis conferat felicitatem et beatitudinem tribuat futurorum.

 

 

 
 
 ++

LV. RURICIUS APRUNCULO EPISCOPO SALUTEM. 
 Sicut litteras sanctitatis uestrae per uirum uenerabilem Elogium 
 cum gratulatione suscepi, ita has eodem redeunte libenter 
 emisi. quibus apostolatui uestro debitum dependo sospitationis 
 officium simulque deposco, ut pro nobis orare dignemini et id 
 a communi domino peculiarius postulare, ut iam tandem aliquando 
 in unum uenire et nos uidere mereamur, ut caritas, 
 quae secundum sententiam dominicam in pectoribus nostris 
 per absentiam, quod peius est, refrixit, per praesentiam iterum 
 in sopitis cineribus suscitetur et uiuis uocibus quasi nouis flatibus 
 ueteris amoris rediuiuum reparetur incendium, quod more 
 atque uirtute ignis illius, quem dominus misit in terram, et 
 spinas neglegentiae nostrae atque desidiae ui naturae potentis 
 exurat et tenebras dormientis cordis inluminet.

LVI. ITEM ALIA RURICII AD IPSUM EPISCOPUM. 
 Adsiduitas supplicantum supplet in nobis gratiae communis 
 officium, ut hoc, quod facere debeamus per mutuae dilectionis 
 affectum, faciamus per externae necessitatis imperium, dum 
 alienae tribuimus petitioni, quod propriae debere nos cognoscimus 
 caritati, ut haec litterarum necessitudo esset ex uoluntate 
 necessitudinis iocunda, non uero calamitate deplorantis extorta. 
 tamen, quia spontaneam scribendi neglegimus gratiam, 
 saltim praetermittere non debemus ingestam. ideoque per 
 fratrem et conpresbyterum nostrum Maxentium, quem nobis

 

 
 
 
 frater noster epistulis ipsius commendauit, dedi, quibus sospitatione 
 depensa ipsum apostolatui uestro, secundum quod postulauit, 
 insinuo, quia illic notos et amicos habere se dicit, qui 
 eum beatitudini uestrae possint in praesenti plenius intimare, 
 quorum testimonio possit credi, quod assertioni ipsius fortasse 
 non creditur.

LVII. ITEM AD IPSUM. 
 Filii nostri Ommatius et Eparchius ad me litteras plenas 
 lacrimis et deploratione miserunt specialiter deprecantes, ut 
 apud sanctitatem uestram pro ignorantia ipsius filii nostri 
 Eparchii intercessor exsisterem, confidentes, quod pro amore 
 mutuo nihil nobis negare deberetis, idemque presbyterum 
 nostrum Eusebiolum ad pietatem uestram in hac causa direxi. 
 per quem saluto plurimum et rogo, ut praefato, sicut decet, 
 sufficienter admonito indulgentiam errori illius dare pro nostra 
 supplicatione dignemini, quia, sicut in defensione peccati stulte 
 atque infideliter perduranti culpa, donec agnoscat reatum, (non) 
 debet relaxari, ita agnitio peccati debet conferre ueniam confitenti. 
 remedium est enim mali confessio non simulata delicti 
 nec ultioni publicae relinquitur locus, ubi reus conscientia 
 torquente punitur.

LVIII. ITEM ALIA RURICII AD IPSUM. 
 Ante diem, quam litteras uestrae sanctitatis acceperim, conpresbyterum 
 meum, sicut ipso referente poteritis agnoscere, 
 ad germanitatem uestram in eadem, qua mihi scripsistis, causa 
 direxeram, ut, quia mihi non solum ipse filius noster

 
 
 
 Eparchius, sed etiam frater suus flebiliter per litteras supplicarant, 
 \'apostolatui uestro precator accederem, qui et confessione culpae 
 et deprecatione ueniae et consanguinitatis affectu conpulsus indulsi, 
 quia uos mihi super hac re scripturos esse non credidi. 
 sed quia humilitatem meam dignati estis pro ea, quae inter 
 nos est deo propitio, caritate consulere, ut uobis, utrum iusta 
 esset uestra districtio, meis potissimum apicibus indicarem, 
 sciat domnus meus, quod ego factum uestrum et probo et 
 conlaudo et uehementer admiror, quia, dum uni indesperato 
 per admonitionem gladii spiritalis pro reddenda salute intulistis 
 dolorem, multis contulistis languentibus sanitatem. 
 
 Multi etenim in ecclesia, qui curari nequeunt uerbo, sanantur 
 exemplo. superest seueritatem misericordia subsequatur, 
 ut recipiatis lenitate patris, quem corripuistis auctoritate pontificis, 
 et iuxta illum euangelicum inuocantes, quem nos per 
 omnia et sequi et oportet imitari, qui filio paternae substantiae 
 decoctori et facinus confitenti non solum ueniam clementer inpertiit, 
 uerum etiam pristinam gratiam libenter indulsit, et 
 nos condoleamus lapso, subueniamus adtrito; amplectamur reuersum, 
 laetemur inuentum. quod et apostolatum uestrum propterea 
 fecisse certus sum, ut paululum infirmantem filium 
 excluderetis a matre, ut eum ipsi post modicum restitueretis 
 incolumem et eum contristaretis ad tempus, de quo gaudere 
 concupiscitis in aeternum.

LVIIII. RURICIUS EPISCOPU6 FILIO SEUERO SALUTEM. 
 Neglegentiam nostram atque pigritiam dum uos excusatis, 
 arguitis et nos beneficiis et officiis uestris agnoscimus

 
 
 
 debitores. sed scio hoc sincero amore, quo nos diligitis, facere 
 atque perfecto, quia parum est caritati uestrae, quod nobis 
 tribuitis, dum totos uos nobis et cotidie inpendere desideratis. 
 sed nobis satis superque sufficeret beniuolentia [quam] prompti 
 animi, etiamsi adsiduitas deesset obsequii. unde salutatione 
 depensa gratias ago uberrimas pietati uestrae, quod erga me 
 . bonae memoriae patris uestri non solum retinetis, sed etiam 
 uicistis affectum.

LX. RURICIUS EPISCOPUS FILIO STORACHIO SALUTEM. 
 Ago atque habeo uberes gratias pietati uestrae, quod nos 
 neglegentiam famulorum nostrorum rescire fecistis, dum subuectionem 
 congruam, quam nobis callidus subtraxerat inimicus, 
 benignus subministrauit affectus. quem idcirco nobis dominus 
 hoc ad tempus permisit inferre, ut et nostram patientiam per 
 iniuriam et uestram erga nos caritatem per conpatientiam conprobaret 
 ac sine dispendio facultatis nostrae uobis lucrum operis 
 per beneficium dilectionis adferret.

LXI. RURICIUS EPISCOPUS FILIO UITTAMERO SALUTEM. 
 Familiares nos uobis facit uestra dignatio, dum hoc, quod 
 a nobis libenter offertur, a uobis gratanter accipitur, siquidem 
 illud munus acceptabile probatur et dulce, quod non magnitudo 
 insinuauerit, sed commendarit affectio. quae res facit,

 
 
 
 ut ad persoluendum uobis spontaneae deuotionis obsequium 
 etiam id habeamus in uotis, quod non habemus in uerbis. 
 itaque salutatione depensa *** quia centum pira sublimitati 
 uestrae, alia centum filiae meae destinare praesumpsi, quae si 
 fortasse displicuerint saporis gustu, placebunt, ut confidimus, 
 transmittentis affectu.

LXII. RURICIUS EPISCOPUS FRATRI NAMATIO. 
 Saluto plurimum et spero, ut, si secundo crastino non potueris, 
 uel tertia feria ad nos uenire digneris, quia desiderio tuae 
 caritatis accensi et nos dicimus cum propheta: anima mea 
 sicut terra sine aqua tibi. defecit spiritus meus. ne 
 auertas faciem tuam. ne moreris aduentum, ut pectoris 
 nostri, quem parui temporis solatio suscitastis, extinguatis incendium.

LXIII. RURICIUS EPISCOPUS FILIO UITTAMERO. 
 Gratias ago dignantissimae erga me sublimitati uestrae, 
 quod nos de actibus atque incolumitate - uestra, quos nostis 
 deo propitio pro amicitiarum iure sollicitos, facitis litterarum 
 sedulitate securos. unde his reciprocum reddo nobilitati uestrae 
 salutationis officium et me has de Decaniaco ad uos dedisse 
 significo meamque uobis fauore diuinitatis, quam uobis placere 
 confido, indicans sospitatem praestabit dominus, ut citius 
 hinc regressus uestris merear obtutibus praesentari, ut, cuius 
 benignitate uestra incitastis desiderium, uisione sollicitetis affectum.

LXIIII. RURICIUS EPISCOPUS FRATRI CLARO EPISCOPO. 
 Apostolatui uestro pro ea, quam mihi non pro meis meritis, 
 sed pro beniuolentia animorum uestrorum inpenditis, caritate 
 non dicam uicem non possum repensare beneficiis, sed nec 
 tantas gratias, quantas meremini, sermonibus explicare. inpendo 
 tamen per litteras debitum sospitationis officium partemque 
 pectoris mei, in quo affectum uestri auiditate suscepi, 
 paginae conlocutione transmitto simulque deprecor, ut communi 
 domino supplicetis, ut citius nos faciat fructum de nostra capere 
 praesentia, quosque suae inspirationis instinctu conexuit, 
 uultuum etiam mutua uisione coniungat, ut desiderium in nobis, 
 quod accendit affatus, restinguat obtutus. de columnis uero 
 gratias ago et, sicut iussistis, quia modo propter inminentem 
 hiemem uehicula illo dirigere non possum, post sanctum Pascha 
 propitia diuinitate transmittam. de minoribus uero, sicut uerbo 
 mandastis, si inueniri possunt, mihi uel decem necessarias 
 esse significo. sed si dominus prospera uniuersa concesserit, 
 antequam uehicula dirigam, ad uos hominem destinabo.

LXV. RURICIUS EPISCOPUS FRATRI UOLUSIANO EPISCOPO. 
 Ita, quod peius est, caritatem antiquam et insitam nobis 
 partim, quoniam confitendum est, neglegentia nostra, partim 
 necessitate temporis, partim corporis infirmitate faciente longa 
 deleuit obliuio, ut penitus inmemores nostri facti non solum 
 uos nullis officiis mutuis sed nec litteris requiramus. miror 
 nobilitatem tuam quasi filium ad me litteras destinare, cum 
 sine ullo respectu religionis aut propinquitatis tibi iniuriae 
 nostrae sic placeant, ut eas uindicare non uelis. unde, nisi

 
 
 
 existimationem personae meae aut officii cogitassem, portitorem 
 litterarum tuarum talem ad te remiseram, quales homines meos 
 non matrona uestra, sed domina procax nimium et effrenata 
 perduxit, cuius mores, si tu tanto tempore cum famae tuae 
 diminutione aut uoluntarie aut necessitate subportas, alios noueris 
 nec uelle ferre nec esse contentos. nam quod scribis 
 te metu hostium hebetem factum, timere hostem non debet 
 extraneum, qui consueuit sustinere domesticum.

I. DOMINO RELIGIONIS HONORE SUBLIMI AC FIDEI MERITIS MAGNIFICANDO FILIO RURICIO GRAECUS. 
 Gratias domino, quod fidei uestrae meritum sicut proficit 
 deuotione ita crescit et opere. laborantium necessitates sollicitudine 
 praeuenis, benignitate foues, humanitate sustentas. 
 his enim rebus iuxta apostolum spiritu feruentes, domino 
 seruientes, spe gaudentes diuinas uobis (uitae) aeternae retributiones 
 adquiritis. sed in sublimitate uestra ista non noua 
 sunt, quia animus uester, sicut plenus est dei timore, ita plenus 
 est caritate, caritate, inquam, quae sola usu proficit et largiendo 
 succrescit et pensum sciens et detrimenta non sentiens. 
 dum enim dependitur, non expenditur, sed magis, dum prorogatur, 
 augetur eiusque gratia ita muneratur percipiens, ut non 
 minoretur inpertiens, quae ad similitudinem diuinitatis dat, 
 quod (habet), habetque, quod dederit.

II. DOMINO BEATISSIMO AC REUERENTISSIMO ATQVE A ME DEBITO CULTU SINGULARITER OBSERUANDO IN CHRISTO PATRONO RURICIO EPISCOPO UICTORINUS. 
 Cum beatitudinem uestram uidere et breuissimo tempore 
 et una tantum uice meruerim, ita tamen ad primum uestrae 
 agnitionis contemplationisque congressum sensus meos fonte

 

 
 
 
 purissimo benigni pectoris inrigastis, ut, quamlibet alloquiorum 
 uestrorum munera pretiosa non capiam, praesentiam tamen 
 uestram intra mentis profunda possideam, ut, etsi causas desiderii 
 refouendi extrinsecus non accipiam, intra me eas tamen, 
 dum gratiae uestrae reminiscor, inueniam. neque enim fas 
 est, ut bonum illud ex accedentibus tantum requirat adiutoriis 
 incrementum, quod medullis constat infusum. quo fit, ut caritas, 
 quae in uisceribus meis iugi recordatione uestri innouata 
 dulcescit, caritatis mihi uestrae uicissitudinem repromittat. ac 
 sic affectus erga uos meus uestri mihi animi fideiussor accedit 
 et quodam modo conscientia interioris mei mutuo mihi uestrae 
 testis dilectionis adsistit, quantumque mihi de uobis praesumere 
 debeam, mentem meam, quae toto erga uos amoris ardore 
 flagrat, interrogo. unde salutationem deferens et intercessionem 
 deposcens pro harum portitore insufficientes gratias refero. et 
 quia infelicis ipsius laborem, quo pro absolutione uxoris per 
 diuersarum regionum est iactatus exilia, mors redemptae protinus 
 subsecuta cassauit et nunc rursus pro filiae redemptione 
 anxietas paterna distenditur, uestris eum litteris prosequi pro 
 cumulanda mercedis uestrae ubertate iubeatis. 
 
 
 Pius dominus reuerendam mihi beatitudinem uestram ad 
 profectum et ornatum ecclesiae suae et annis multiplicare dignetur 
 et meritis, domine beatissime ac reuerentissime atque 
 a me debito cultu singulariter obseruande in Christo patrone.

III. DOMINO SANCTO AC BEATISSIMO ET OMNI MIHI CULTU ATQVE HONORE UENERANDO PATRI ET IN CHRISTO DOMINO PATRONO RURICIO EPISCOPO TAURENTIUS. 
 Litterae sanctitatis uestrae me spiritali cibo pastum incitauerunt 
 ad spem futurorum et uerba prophetica claritate

 
 
 
 radiantia ad discutiendas errorum tenebras purissima luce fulserunt. 
 recognosco plenum caritatis affectum et sinceritatem 
 piae castigationis amplector. eloquentiam in uerbis, in exeplis 
 perfectionem, in consilio gratiam, in officio diligentiam, 
 in ueritate constantiam, in admonitione ueritatem, scientiam 
 probatis in dogmate. uos antiquos scripturarum interpretes 
 et diuinorum uoluminum tractatores ueneranda mihi nomina 
 Cyprianum, Augustinum, Hilarium, Ambrosium rettulistis, alios 
 facundiae flore uernantes, alios et in reuelandis occultioribus 
 spiritales, alios mulcendis inperitorum sensibus blandientes, 
 alios in fidei assertione pugnantes. 
 
 Praeteritae calumniamur aetati, quod uiros illos admiratione 
 dignissimos haec saecula non tulerunt. pro certo doctrinam 
 iuniores ambierant (eorum), qui ante docuerunt. ego autem 
 aetatem meam non de canentium putamine capillorum nec, 
 sicut beatitudo uestra de saeculari auctore mutuata est, de 
 colore barbae albentis agnosco, cum, etiamsi esset error in 
 conputo, senescentis annos de torpore membrorum per morbi 
 incrementa sentirem. sed omni precum humilitate deposco, utpro 
 correctione morum meorum, pro inspirando mihi desiderio 
 paenitendi, pro domini nostri propitiatione in sanctis uestris 
 orationibus supplicetis, ut, qui ad uitandum procliue illius 
 uiae in perniciosa uergentis erectum et cum labore gradiendum 
 iter ostenditis, et ingressum boni operis et piae emendationis obtineatis 
 effectum non in uerbere disciplinae, sed in indulgentiae 
 medicina et misericordiae lenitate. hanc quoque uobis conferte 
 mercedem: debetis enim fenus domino de thesauro, qui

 
 
 
 fidei uestrae traditus et a uobis illo commendante susceptus 
 est. adquirite desperantes, arguite neglegentes, deditos somno 
 ignauae securitatis excutite, resides excitate. decet ouem perditam 
 in umeris suis bonum reportare pastorem et munitioribus 
 caulis eas, quibus lupus insidiatur, includere. 
 
 
 Sanctum Augustinum, sicut iusseratis, inueni, quem cum filio 
 communi Rustico presbytero esse credebam. operae pretium 
 est, ut admiremini studium meum, quod, quae opuscula contineret, 
 hucusque (qui) nesciui, sane capitulatim iam librum traditurus 
 inspexi. chartaceus liber est et ad ferendum iniuriam 
 parum fortis, quia citius charta, sicut nostis, uetustate consumitur. 
 legite, si iubetis, atque transcribite. et spero, ut, 
 postquam uobis bene cognitus fuerit, ad me, cui est incognitus, 
 remittatur, quia corrigere neglegentiam meam frequentata membranae 
 ipsius lectione dispono. ora pro me.

IIII. DOMINO SANCTO AO BEAT1SSIMO ET APOSTOLICA REUERENTIA SUSPICIENDO PAPAE RURICIO SEDATUS. 
 Satis credidi et, quamlibet uobis laboriosum esset, uehementer 
 optaui, ut ad necessitatem istam, quae hic nos exhibuit, 
 ueniretis uel per occasionem et benedictionem uestram 
 mererer et desiderium commune mutuo satiaretur aspectu. 
 et uere, posteaquam me praesentiae uestrae spes frustrata est, 
 uelut de uotorum culmine deiectus ** et laborem, qui incubuit, 
 et absentiam domus et omnia, quibus aegritudo deceptae spei

 
 
 
 et anxietas cumulatur, in animum meum pariter conueuerunt. 
 et scit dominus, quod, si uires suppeterent aut parere desideriis 
 aetatis infirmitas pateretur aut, si essent animalia, quibus 
 tantum tali tempore posset itineris expediri, non prius ego a 
 Tolosa reuerterer, quam beatitudinis uestrae et singularis illius 
 caritatis benedictionem desideratissimam promererer. sed quia 
 haec, quae supra dicta sunt, desideriis obsistunt, rogo et per 
 Christum uos adiuro, ut me uobis uestra semper pietas repraesentet 
 nec patiamini, ut pro officiorum tarditate caritatem 
 inminuat aut obfuscet obliuio, sed pro me, sicut facere uos 
 certus sum, incessanter oretis et, quotiens oportunum fuerit, 
 seruum uestrum per conloquia litterarum uisitare dignemini.

V. DOMINO SANCTO AC BEATISSIMO ET APOSTOLICA REUERENTIA SUSPICIENDO PAPAE BT MEO SPECIALI APUD DOMINUM PATRONO RURICIO SEDATUS. 
 Refecit me filius noster salutem salutationemque tuam nuntians, 
 per quem ego, quas non merui, litteras dedi ex hoc 
 desiderio meo satisfaciens, si uel officii ad uos pagina perueniret. 
 saluto itaque plurimum et rogo per illam caritatem, 
 quae mihi affectum dignationemque tuam nuntiat, ne te pigeat, 
 quotiens oportunum, seruum tuum litterarum munere uisitare, 
 quia testor deum, quod post praesentiam tuam nihil mihi 
 dulcius est, quam si conloquium desiderantissimae pietatis uel 
 litterarum dignatione meruero. rogo etiam et omni prece deposco, 
 ut pro me, sicut facere uos certus sum, sine cessatione 
 intercedere et orare dignemini. filios nostros et uenerans et 
 desiderans saluto.

VI. DOMNO SANCTO MERITIS BEATISSIMO PAPAE HONORIS CULTU SUSPICIENDO ATQVE APOSTOLICO PATRI DOMNO RURICIO EPISCOPO EUFRASIUS. 
 Taediosam pietatem uestram esse tenui rumore cognoui, sed 
 harum baiulum destinaui, ut anxietatem meam de acerbitate 
 nuntii celeriter releuetis, quia scit diuina pietas, quod et tristitiam 
 et infirmitatem uestram non conpatientis, sed perferentis 
 dolore participo. sic ita concedat diuina miseratio, ut mihi 
 per multos annos exterioris uestri uigorem et alacritatem integrae 
 sanitatis indulgeat, quia uere tunc reparatum esse me 
 sentio, si de sospitate uestra celerius optata cognouero.

VII. DOMNO SANCTO MERITISSIMO IN CHRISTI LUMINARIA PRAEPERENDO ET PLURIMUM IN CHRISTO DESIDERANDO PIISSIMO DOMNO RURICIO EPISCOPO CAESARIUS EPISCOPUS. 
 Dum nimium tribularetur animus meus, quare ad synodum 
 uestram praesentiam non meruimus obtinere, sanctus et domnus 
 meus Uerus episcopus mihi dignatus est dicere, quod per suum 
 diaconum mihi Agate uestras litteras destinasset, quas ego 
 nescio quo casu aut qua neglegentia me non retineo suscepisse. 
 sed tamen sancto et domno meo fratri uestro certissime credo 
 et malo hoc portitoris neglegentiae inputare. sed licet sanctos 
 et desiderabiles uestros apices miseritis, tam-en, sicut ipsi 
 optime nostis, dignissimum fuerat, ut personam dirigeretis, 
 quae ad uicem uestram subscriberet, et, quod sancti fratres 
 uestri statuerunt, in persona uestra firmaretur.

 
 
 
 
 Sed quia noui, quam sancto et frequenti ac pio desiderio 
 interesse uolueritis, omnibus fratribus uestris uotum uestrum 
 et sanctam uoluntatem exposui, pro qua re nihil pietati uestrae 
 uel potuimus uel debuimus inputare. sed, licet desiderabilem 
 uestram praesentiam non habuerimus, orationum tamen uestrarum 
 suffragia nos meruisse persensimus. et ideo his datis 
 saluto plurimum affectu et honore, quo dignum est, et rogo, 
 ut me sanctis et inlustribus precibus simul ac meritis domino 
 commendetis, simulque indico pietati uestrae, ut, quia filius 
 uester Eudomius, si potuerit, hoc elaborare desiderat, et superueniente 
 anno Tolosa synodum Christo propitio habeamus, 
 ubi etiam, si potuerit, Hispanos uult episcopos conuenire. et 
 ideo orate, ut tam sancto desiderio suo dominus tribuere dignetur 
 effectum. 
 
 Sanctum uero et dulcissimum fratrem meum Capillutum 
 presbyterum, amatorem et praedicatorem uestrum, uestrae 
 sanctimoniae, quanta ualeo, insinuatione commendo et pro ipso 
 uobis ingentes et uberes gratias ago, quia, quantum ipse adseruit, 
 tantum se circa illum inpendit pia et sincera beniuolentia 
 uestra, ut hoc nullus hominum possit exponere. nunc 
 ergo. quia pro uestro desiderio aestuans pietatem uestram expetiit, 
 dignum iudicaui, ut per ipsum humilitatis meae litteras 
 destinarem, quo remeante, si Christus annuerit, apices uestros 
 quasi caeleste munus desidero promereri. ora pro me.

VIII. DOMINO SANCTO AC BEATISSIMO ET APOSTOLICA REUERENTIA SUSPICIENDO DOMNO ET PAPAE RURICIO EPISCOPO SEDATUS EPISCOPUS. 
 Equum, quem per fratrem nostrum presbyterum transmisistis, 
 accepi magnificis uerborum uestrorum phaleris oneratum, in

 

 

 
 
 
 uita uilem, in epistula pretiosum, mouentem se, cum foditur 
 calcaribus aut urgetur uerberibus, et nihil penitus promouentem, 
 forma deterrimum, colore uilissimum, molliorem plumis, statuis 
 pigriorem, solida corpora pauescentem, umbras solum, ut credo, 
 de consuetudine non timentem, fugitiuum, cum dimittitur, inmobilem, 
 cum sedetur, in planis stantem, in asperis conruentem, 
 qui teneri nesciat, ambulare non possit. quem priusquam 
 uiderem, dum epistulas uestras relego, illorum de gente 
 esse credidi,. 
 quos Daedala Circe 
 subposita de matre nothos furata creauit. 
 
 Putabam illum calidum animis, acrem cursibus, ignem, cum 
 exhiberetur, elatis naribus efflaturum, concussurum solido cornu 
 campos, celeritate uentos et flumina praecursurum. talem enim 
 mihi splendidissimus epistulae sermo promiserat. credebam 
 etiam, quod illum mandentem frenos, terentem morsibus ferrum 
 duo fortiores uiri, ne euaderet, retinerent. nec me fefellit. 
 nam trahebant eum aliquot, inpingebant alii et plures caedebant. 
 quem ut sic exhibitum uidi, optaui, ut talia, qualia erant, 
 non, qualia epistula mea continet, semper caris uestris munera 
 mitteretis. ego tamen, quia mihi non reliquistis in transmissi 
 muneris laude quod dicerem, ne omnino .....