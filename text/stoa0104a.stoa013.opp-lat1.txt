Cum in unum Cartaginem conuenissent kalendis Septembribus 
 episcopi plurimi ex prouincia Africa Numidia Mauritania cum 
 presbyteris et diaconibus, praesentibus etiam plebis maxima 
 parte, et lectae essent litterae Iubaiani ad Cyprianum factae, 
 item Cypriani ad Iubaianum rescriptae de haereticis baptizandis 
 quidque postmodum Cypriano Iubaianus idem rescripserit, Cyprianus 
 dixit: audistis, collegae dilectissimi, quid mihi Iubaianus 
 coepiscopus noster scripserit consulens mediocritatem nostram 
 de inlicito et profano haereticorum baptismo quidque ego ei 
 rescripserim, censens scilicet quod semel adque iterum et saepe 
 censuimus haereticos ad ecclesiam uenientes ecclesiae baptismo 
 baptizari et sanctificari oportere. item lectae sunt uobis et aliae 
 Iubaiani litterae quibus pro sua sincera et religiosa deuotione ad 
 epistulam nostram rescribens non tantum consensit, sed etiam 
 instructum se esse confessus gratias egit. superest ut de hac ipsa

 

 


 
 re singuli quid sentiamus proferamus neminem iudicantes aut a 
 iure communicationis aliquem si diuersum senserit amouentes. 
 neque enim quisquam nostrum episcopum se episcoporum constituit 
 aut tyrannico terrore ad obsequendi necessitatem collegas 
 suos adigit, quando habeat omnis episcopus pro licentia libertatis 
 et potestatis suae arbitrium proprium tamque iudicari ab 
 alio non possit, quam nec ipse possit alterum iudicare. sed expectemus 
 uniuersi iudicium\' Domini nostri Iesu Christi qui unus 
 et solus habet potestatem et praeponendi nos in ecclesiae suae 
 gubernatione et de actu nostro iudicandi.

Caecilius a Biltha dixit: 
 
 
 Ego unum baptismum in ecclesia sola scio et extra ecclesiam 
 nullum. hic erit unum, ubi spes uera est et fides certa. 
 sic enim scriptum est: una fides, una spes, unum baptisma, 
 non apud haereticos, ubi spes nulla est et fides falsa, 
 ubi omnia per mendacium geruntur, ubi exorcizat daemoniacus 



 

 


 
 sacramentum interrogat, cuius os et uerba cancerem mittunt, 
 fidem dat infidelis, ueniam delictorum tribuit sceleratus, et in 
 nomine Christi tinguit antichristus, benedicit a Deo maledictus, 
 uitam pollicetur mortuus, pacem dat inpacificus, Deum inuocat 
 blasphemus, sacerdotium administrat profanus, ponit altare 
 sacrilegus, ad haec omnia accedit etiam illud malum ut antistes?, 
 diaboli audeat eucharistiam facere. aut qui illis adsistunt dicant 
 haec omnia falsa esse de haereticis. ecce ad qualia. igitur ecclesia 
 consentire et sine baptismo et uenia delictorum communicare 
 conpellitur. quam. rem, fratres, fugere, [ac,uitare] debemus et 
 a tanto scelere nos separare et unum baptismum tenere quod soli, 
 ecclesiae a Domino concessum est.

.Primus a Misgirpa dixit: 
 
 Censeo omnem hominem ab haeresi uenientem baptizandum. 
 frustra enim illic putat se esse baptizatum, cum non sit baptisma 
 nisi in ecclesia unum et uerum,: quia et Deus unus e.t 
 fides una et ecclesia una est, in qua stat unum baptisma sanctitas 
 et cetera. nam quae foris exercentur nullum habent salutis 
 effectum.

Polycarpus ab Hadrumeto dixit:. 
 
 Qui haereticorum baptismum probat nostrum euacuat.

Nouatus a Thamogade dixit: 
 
 Licet sciamus omnes scripturas sibi testimonium reddere 
 de salutari baptismo: debemus ergo fidem nostram exprimere 
 ut haereticos et schismaticos ad ecclesiam uenientes qui pseudobaptizati 
 uidentur debere eos in fonte perenni baptizari, et 
 ideo secundum testimonium scripturarum et secundum decretum 
 collegarum nostrorum sanctissimae memoriae uirorum 
 omnes schismaticos et haereticos qui ad ecclesiam conuersi 
 sunt baptizaui, sed et eos qui ordinati uidebantur laicos 
 recepi.

Nemesianus a Thubunas dixit: 
 
 Baptisma quod dant haeretici et schismatici non esse uerum 
 ubique in scripturis sanctis declaratum est, quoniam ipsi 
 praepositi eorum falsi Christi sunt et falsi prophetae dicente Dcmino 
 per Salomonem: qui fidens est falsis hic pascit 
 uentos, idem autem ipse sequitur aues uolantes. 
 deseruit enim uias uineae suae, semitas uero agelli 
 sui errauit. ingreditur autem per auia loca adque 
 arida et terram destinatam in sitim, contrahit 
 autem manibus infructuosa. et iterum: ab aqua autem 
 aliena abstine nec de fonte extraneo biberis, ut

 

 


 
 longum uiuas tempus, adiciantur etiam tibi anni 
 uitae. et in euangelio diuina sua uoce Dominus noster Christus 
 locutus est dicens: nisi si quis renatus fuerit ex aqua 
 et spiritu, non potest introire in regnum Dei. hic 
 est Spiritus qui ab initio ferebatur super aquam. neque enim 
 Spiritus sine aqua separatim operari potest nec aqua sine Spiritu. 
 male ergo sibi quidam interpretantur ut dicant, quod per manus 
 impositionem Spiritum sanctum accipiant et sic recipiantur, cum 
 manifestum sit utroque sacramento debere eos renasci in ecclesia 
 catholica. tunc poterunt filii Dei esse dicente apostolo: curantes 
 seruare unitatem spiritus in coniunctione pacis, 
 unum corpus et unus spiritus, sicut uocati 
 estis in una spe uocationis uestrae, unus Dominus, 
 una fides, unum baptisma. haec omnia ecclesia catholica 
 loquitur. et iterum in euangelio dicit Dominus: quod natum 
 est de carne caro est, et quod natum est de spiritu 
 spiritus est, quia Deus spiritus est, et ex Deo natus 
 est. ergo omnes haeretici et schismatici omnia quaecumque 
 faciunt carnalia sunt dicente apostolo: manifesta sunt 
 enim opera carnis, quae sunt fornicationes, inmunditiae, 
 incestum, idololatriae seruitus, ueneficia, 
 inimicitiae, certamina, zelus, ira, diuisiones, 
 haereses et his similia: de quibus praedixi uobis, 
 sicut praedico, quoniam quicumque haec faciunt 
 regnum Dei non hereditabunt. condemnat

 

 


 
 itaque apostolus cum omnibus malis et qui diuisionem faciunt 
 hoc est schismaticos et haereticos. nisi ergo acceperint baptismum 
 salutare in ecclesia catholica quae est una, salui esse 
 non possunt, sed cum carnalibus in iudicio Domini Christi 
 damnari.

Ianuarius a Lambese dixit: 
 
 Secundum scripturarum sanctarum auctoritatem decerno haereticos 
 omnes baptizandos et sic in ecclesiam sanctam admittendos.

Lucius a Castra Galbae dixit: 
 
 Cum Dominus in euangelio suo dixerit: uos estis sal 
 terrae. quodsi autem sal fatuus fuerit, in quo condietur? 
 ex eo ad nihilum ualebit, nisi ut proiciatur 
 foras et conculcetur ab hominibus, et iterum post resurrectionem 
 suam mittens apostolos suos mandat dicens: data 
 est mihi omnis potestas in caelo et in terra. ite ergo 
 et docete gentes baptizantes eos in nomine Patris 
 et Filii et Spiritus sancti. cum ergo manifestum sit haereticos 
 id est hostes Christi non integram sacramenti habere 
 confessionem, item schismaticos non posse condire sapientia 
 spiritali, cum ipsi ab ecclesia quae una est recedendo infatuati

 

 


 
 contrarii facti sint, fiat sicut scriptum est: domus contrariorum 
 legis debent emundationem, et consequens eos 
 qui a contrariis baptizati inquinati sunt primo purgari et tunc 
 demum baptizari.

Crescens a Cirta dixit: 
 
 Tanto coetu sanctissimorum consacerdotum lectis litteris Cypriani 
 dilectissimi nostri ad Iubaianum itemque ad Stephanum, 
 quae tantum in se sanctissimorum testimonio rum descendentium 
 ex scripturis deificis continent, ut merito omnes per 
 Dei gratiam adunati consentire debeamus, censeo ergo omnes 
 haereticos et schismaticos qui ad catholicam ecclesiam uoluerint 
 uenire non ante ingredi, nisi exorcizati et baptizati prius fuerint, 
 exceptis his sane qui in ecclesia [catholica] fuerint ante baptizati: 
 ii tamen per manus inpositionem in paenitentia ecclesiae 
 reconcilientur.

Nicomedes a Segermis dixit: 
 
 Mea sententia haec est ut haeretici ad ecclesiam uenientes 
 baptizentur eo quod nullam foris aput peccatores remissionem 
 peccatorum consequentur.

Monnulus a Girba dixit: 
 
 Ecclesiae [catholicae] matris nostrae ueritas [semper] aput 
 nos, fratres, et mansit et manet, eo quod in baptismate est 
 trinitas Domino nostro dicente: ite et baptizate gentes 
 in nomine Patris et Filii et Spiritus sancti. cum 
 ergo manifesto sciamus haereticos non habere nec Patrem nec 
 Filium nec Spiritum sanctum, debent uenientes ad ecclesiam 
 matrem nostram uenire, renasci et baptizari, ut cancer quod 
 habebant et damnationis iram et erroris offecturam per sanctum 
 et caeleste lauacrum sanctificetur.

Secundinus a Cedias dixit: 
 
 Cum Dominus noster Christus dicat: qui mecum non est 
 aduersum me est, et Iohannes apostolus eos qui ab ecclesia 
 exeunt antichristos dicat, indubitanter hostes Christi quique 
 antichristi nominati sunt gratiam baptismi salutaris ministrare 
 non possunt. et ideo censeo eos qui de insidiis haereticorum 
 confugiunt ad ecclesiam baptizandos esse a nobis qui 
 amici appellati sumus Dei de eius dignatione.

Felix a Bagai dixit: 
 
 Sicut caecus caecum ducens sic in foueam cadent, ita haereticus 
 haereticum baptizans simul in mortem cadent. et ideo haereticus 
 baptizandus est et uiuificandus, ne nos uiui mortuis communicemus.

Polianus a Mileo dixit: 
 
 Iustum est haereticum baptizari in ecclesia sancta.

Theogenes ab Hippone regio dixit: 
 
 Secundum sacramentum Dei gratiae caelestis quod accepimus 
 unum baptisma quod est in ecclesia sancta credimus.

Datiuus a Vadis dixit: 
 
 Nos quantum in nobis est haeretico non communicamus, 
 nisi baptizatus in ecclesia fuerit et remissam peccatorum m acceperit.

Successus ab Abbir Germaniciana dixit: 
 
 Haereticis aut nihil licet aut tctum licet. si possunt baptizare, 
 possunt et sanctum Spiritum dare: si autem sanctum 
 Spiritum dare non possunt, quia non habent Spiritum sanctum, 
 nec baptizare spiritaliter possunt. propterea censemus haereticos 
 baptizandos esse.

Fortunatus a Thuccabori. dixit: 
 
 Iesus Christus Dominus et Deus,:noster Dei patris et creatoris 
 filius super Petrum aedificauit ecclesiam, non super haeresim, 
 et potestatem baptizandi episcopis dedit, non haereticis. quare 
 qui extra ecclesiam sunt et contra Christum stantes oues, eius et 
 gregem spargunt baptizare foris non possunt.

Sedatus a Thuburbo dixit: 
 
 In quantum aqua sacerdotis prece in ecclesia sanctificata abluit 
 delicta, in tantum haeretico sermone uelut cancer infecta cumulat 
 peccata. quare omnibus pacificis quidem uiribus nitendum 
 est, ne qui haeretico errore infectus et intinctus singulare et 
 uerum ecclesiae baptismum retractet accipere, quo quisquis non 
 fuerit baptizatus regno caelorum fiet alienus.

priuatianus a sufetula dixit: 
 
 Qui haereticos potestatem baptizandi habere dicit, dicat prius 
 quis haeresim condiderit. si enim haeresis a Deo est, habere et 
 indulgentiam diuinam potest: si, uero a Deo non est, quomodo 1 
 gratiam Dei aut habere aut conferre. alicui potest?

Priuatus a Sufibus dixit: 
 
 Qui haereticorum baptismum probat quid aliud quam haereticis 
 communicat?

Hortensianus a Laribus dixit: 
 
 Viderint aut praesumptores aut fautores haereticorum: nos 
 unum baptisma quod non nisi in ecclesia nouimus ecclesiae uindicamus. 
 aut quomodo possunt in nomine Christi aliquem baptizare 
 quos ipse Christus dicit aduersarios suos esse?

Cassius a Macomadibus dixit: 
 
 Cum baptismata duo esse non possint, qui haereticis baptismum 
 concedit sibi tollit. censeo itaque flebiles et tabidos haereticos 
 baptizandos esse, cum ad ecclesiam uenire coeperint, et 
 sacra et diuina lauatione lotos et in lumine uitae inluminatos 
 non hostes sed pacificos, non alienos sed fidei Domini domesticos, 
 non adulteros sed Dei filios, non erroris sed salutis effectos 
 in ecclesiam recipi, absque his qui de ecclesia fideles supplantati 
 ad haeresis tenebras transierant, sed eos per manus inpositionem 
 restituendos.

Alius Ianuarius a Vico Caesaris dixit: 
 
 Si non obtemperat error ueritati, multo magis ueritas non 
 consentit errori. et ideo nos ecclesiae adsistimus, in qua praesidemus, 
 ut baptismum eius ipsi soli uindicantes eos quos ecclesia 
 non baptizauit baptizemus.

Alius Secundinus a Carpos dixit: 
 
 Haeretici christiani sunt an non? si christiani sunt, cur in; 
 ecclesia Dei non sunt ? si christiani non sunt, fiant. aut quo

 


 
 pertinet sermo Domini dicentis: qui non est mecum aduersum 
 me est, et qui non mecum colligit spargi 
 t? unde constat super filios alienos et suboles antichristi 
 Spiritum sanctum per manus inpositionem non tantummodo non 
 posse descendere, cum manifestum sit haereticos baptisma non 
 habere.

Victorious a Thabraca dixit: 
 
 Si licet haereticis baptizare et remissam peccatorum dare, quid 
 illos infamamus et haereticos illos appellamus ?

Alius Felix ab Vthina dixit: 
 
 Nemini dubium est, sanctissimi consacerdotes, non in tantum 
 posse humanam praesumptionem, quantum Domini nostri 
 Christi adorandam et uenerabilem maiestatem. memores ergo 
 periculi hoc quoque non tantum obseruare debemus, uerum etiam 
 ab omnibus nobis confirmare, ut omnes haeretici qui ad sinum 
 matris ecclesiae adcurrunt baptizentur, ut mens haeretica quae 
 diuturna tabe polluta est sanctificatione lauacri purgata in melius 
 reformetur.

Quietus a Buruc dixit: 
 
 Qui fide uiuimus obsequi his quae instruendis nobis ante praedicta 
 sunt credula obseruatione debemus. nam scriptum est aput 
 Salomonem: qui baptizatur a mortuo quid proficit

 

 


 
 lauatione eius? quod utique de his qui ab haereticis intinguuntur 
 et de tinguentibus loquitur. si enim qui aput 
 illos baptizantur per remissionem peccatorum uitam aeternam 
 consequuntur, cur ad ecclesiam ueniunt? si uero a mortuo 
 salutis nihil accipitur, ac propterea cognito errore pristino 
 ad ueritatem cum paenitentia reuertuntur, uno uitali 
 baptismate quod in catholica ecclesia est et sanctificari debere 
 manifestum.

Castus a Sicca dixit: 
 
 Qui contempta ueritate praesumit consuetudinem sequi aut 
 circa fratres inuidus est et malignus quibus ueritas reuelatur 
 aut circa Deum ingratus cuius inspiratione ecclesia eius 
 instruitur.

Eucratins a Thenis dixit: 
 
 Fidem nostram et baptismatis gratiam et legis ecclesiasticae 
 regulam Dominus et Deus noster Iesus Christus suo ore apostolos 
 docens perimpleuit dicens: ite et docete gentes baptizantes 
 eos in nomine Patris et Filii et Spiritus sancti. 
 falsum ergo haereticorum baptisma et iniquum a nobis pellendum 
 est et omni contestatione refutandum, de quorum ore uirus, 
 non uita, nec gratia caelestis, sed blasphemia trinitatis exprimitur. 
 et ideo uenientes ad ecclesiam haereticos integro et catholico 
 baptismate baptizari debere manifestum est, ut a

 

 


 
 blasphema sua praesumptione purificati possint Spiritus sancti gloria 
 reformari.

Libosus a Vaga dixit: 
 
 In euangelio Dominus, ego sum, inquit, ueritas. non dixit: 
 ego sum consuetudo. itaque ueritate manifestata cedat consuetudo 
 ueritati, ut etsi in praeteritum quis in ecclesia haereticos 
 non baptizabat, nunc baptizare incipiat.

Leucius a Thebeste dixit: 
 
 Haereticos blasphemos adque iniquos uerbis uanis decerpentes 
 sancta et adorabilia scripturarum uerba exsecrandos censeo et 
 ideo exorcizandos et baptizandos..Į.

Eugenius ab Ammedera dixit: 
 
 Et ego hoc idem.censeo haereticos baptizandos esse.

. Item alius Felix a Bamaccora dixit: 
 
 Ecce secutus diuinarum scripturarum auctoritatem baptizandos 
 haereticos esse censeo, sed et eos qui schismaticos baptizatos 
 se esse contendunt. si enim secundum cautum Christi priuatus 
 fons noster est, intellegant cuncti ecclesiae nostrae

 

 


 
 aduersarii quia alienus esse non potest. nec duobus populis salutarem 
 aquam tribuere potest ille qui unius gregis pastor est. et ideo 
 manifestum est nec haereticos nec schismaticos aliquid caeleste 
 posse suscipere, qui a peccatoribus hominibus ab ecclesia extraneis 
 audeant accipere. quando danti locus non est, utique nec 
 accipienti prodest.

Item alius Ianuarius Muzulensis dixit: 
 
 Miror quod cum omnes confiteantur unum esse baptismum, 
 non omnes intellegant eiusdem baptismi unitatem. ecclesia enim 
 et haeresis duae et diuersae res sunt. si haeretici habent baptisma, 
 nos non habemus: si autem nos habemus, haeretici habere 
 non possunt. dubium autem non est ecclesiam solam baptismum 
 Christi possidere quae sola possideat et gratiam Christi 
 et ueritatem.

Adelphius a Thasualthe dixit: 
 
 Sine causa quidam falso et inuidioso uerbo inpugnant uerita 
 tam ut rebaptizare nos dicant, quando ecclesia haereticos non 
 rebaptizet, sed baptizet.

Demetrius a Leptiminus dixit: 
 
 Vnum baptisma nos custodimus, quia ecclesiae soli rem suam 
 uindicamus. qui autem dicunt quia haeretici uere et legitime

 

 

 


 
 baptizant, ipsi sunt qui non duo sed multa baptismata faciunt. 
 nam cum haereses multae sint, pro earum numero et baptismata 
 conputabantur.

Vincentius a Thibari dixit: 
 
 Haereticos scimus esse peiores quam ethnicos. si conuersi ad 
 Dominum uenire uoluerint, habent utique regulam ueritatis 
 quam Dominus praecepto diuino mandauit apostolis dicens: ite, 
 in nomine meo manum inponite, daemonia expellite. 
 et alio loco: ite et docete gentes tinguentes eas 
 in nomine Patris et Filii et Spiritus sancti. ergo 
 primo per manus inpositionem in exorcismo, secundo per baptismi 
 regenerationem, tunc possunt ad Christi pollicitationem 
 peruenire: alias autem non debere.

Marcus a Maothari dixit: 
 
 Mirandum non est, si haeretici hostes adque inpugnatores 
 ueritatis rem sibi uindicant potestatis et dignationis alienae. 
 illud mirandum est quod quidam nostri praeuaricatores ueritatis 
 haereticis suffragantur et christianis aduersantur. propterea decreuimus 
 haereticos baptizandos esse.

Sattius a Sicilibba dixit: 
 
 Si haereticis in baptismo suo peccata donantur, sine causa ad 
 ecclesiam ueniunt. nam cum in die iudicii peccata sint quae 



 

 


 
 puniuntur, nihil est quod timere possint haeretici de iudicio 
 Christi, si sunt remissionem peccatorum consecuti.

Victor a Gorduba dixit: 
 
 Cum peccata non nisi in ecclesiae baptismo remittantur, qui 
 haereticum ad communicationem sine baptismo admittit utrumque 
 contra rationem facit, nec haereticos purgat et christianos 
 inquinat.

Aurelius ab Vtica dixit: 
 
 Cum dicat apostolus non communicandum peccatis alienis, 
 quid aliud quam peccatis alienis communicat qui haereticis sine 
 ecclesiae baptismo communicat? et ideo censeo baptizandos esse 
 haereticos, ut accipiant remissionem peccatorum et sic illis communicetur.

Iambus a Germaniciana dixit: 
 
 Ųui haereticorum baptismum probant nostrum inprobant, ut 
 extra ecclesiam non dicam lotos, sed sordidatos negent in ecclesia 
 baptizari oportere.

Lucianus a Rucuma dixit: 
 
 Scriptum est: et uidit Deus lucem quia bona est, 
 et diuisit inter lucem et tenebras. si potest luci et tenebris 
 conuenire, potest nobis et haereticis aliquid esse commune. 
 propterea censeo haereticos baptizandos esse.

Pelagianus a Luperciana dixit: 
 
 Scriptum est: aut enim Deus Deus est aut Baal Deus 
 est. ita et nunc aut ecclesia ecclesia est aut haeresis ecclesia est. 
 porro si haeresis ecclesia non est, quomodo esse aput haereticos 
 baptisma ecclesiae potest?

Iader a Midili dixit: 
 
 Scimus non esse nisi unum baptisma in ecclesia catholica, et 
 ideo non debemus admittere haereticum, nisi baptizatus aput 
 nos fuerit, ne se putet extra ecclesiam catholicam baptizatum 
 esse.

Item alius Felix a Marasana dixit: 
 
 Vna fides, unum baptismum, sed ecclesiae catholicae cui soli 
 licet baptizare.

Paulus ab Obba dixit: 
 
 Me non mouet, si aliquis ecclesiae fidem et ueritatem non uindicat, 
 quando apostolus dicat: quid enim si exciderunt 
 a fide quidam illorum? numquid infidelitas eorum 
 fidem Dei euacuauit? absit. est enim Deus uerax, 
 omnis autem homo mendax. si autem Deus uerax est, 
 quomodo esse aput haereticos baptismi ueritas potest aput quos 
 Deus non est?

Pomponius a Dionysiana dixit: 
 
 Manifestum est haereticos non posse baptizare et remissam 
 i eccatorum dare qui potestatem non habent ut aut soluere aut 
 ligare aliquid in terris possint.

Venantius a Thinisa dixit: 
 
 Si maritus peregre proficiscens amico suo commendasset uxorem 
 suam custodiendam, commendatam sibi ille quanta posset 
 diligentia seruaret, ne ab aliquo castitas eius et sanctitas adulteraretur. 
 Christus Dominus et Deus noster ad patrem proficiscens 
 sponsam suam nobis conmendauit. utrumne eam incorruptam 
 et inuiolatam custodimus an integritatem eius et castitatem 
 moechis et corruptoribus prodimus? qui enim baptisma ecclesiae 
 commune cum haereticis facit sponsam Christi adulteris 
 prodit.

Ahymmus ab Ausuaga dixit: 
 
 Nos unum baptismum accepimus, et ipsum exercemus. qui 
 autem dicit quia haereticis licet baptizare, ipse duos baptismos 
 facit.

Saturninus a victoriana dixit: 
 
 Si licet haereticis baptizare, excusati sunt et defensi inlicita 
 facientes, nec uideo quare eos aut Christus aduersarios suos aut 
 apostolus antichristos appellauerit.

Alias Saturninus a Tucca dixit: 
 
 Gentiles quamuis idola colant, tamen summum Deum patrem 
 creatorem cognoscunt et confitentur. in hunc Marcion 
 blasphemat: et quidam non erubescunt Marcionis baptismum 
 probare. quomodo tales sacerdotes sacerdotium Dei aut seruant 
 aut uindicant qui hostes Dei non baptizant et sic illis 
 communicant?

marcellus a Zama dixit: 
 
 Cum peccata non nisi in ecclesiae baptismo remittantur, qui 
 haereticum non baptizat peccatori communicat.

Irenaeus ab Vlulis dixit: 
 
 Si ideo ecclesia haereticum non baptizat, quod dicatur iam 
 baptizatus esse, haeresis maior est.

Donatus a Cibaliana dixit: 
 
 Ego unam ecclesiam et unum baptismum eius noui. si est qui 
 dicat esse aput haereticos baptismi gratiam, ante est ut ostendat 
 et probet esse illic ecclesiam.

Zosimus a Tharassa dixit: 
 
 Reuelatione facta ueritatis cedat error ueritati, quia et Petrus 
 qui prius circumcidebat cessit Paulo ueritatem praedicanti.

Iulianus a Thelepte dixit: 
 
 Scriptum est: nemo potest aliquid accipere, nisi datum 
 fuerit illi de caelo. si haeresis de caelo est potest et 
 baptisma dare.

Faustus a Timida regia dixit: 
 
 Non sibi blandiantur qui haereticis patrocinantur. qui pro 
 haereticis ecclesiastico baptismo intercedit illos christianos et 
 nos haereticos facit.

Geminius a Furnis dixit: 
 
 Quidam de collegis haereticos praeponere sibi possunt, nobis 
 non possunt. et ideo quod semel decreuimus tenemus ut haereticos 
 uenientes baptizemus.

Rogatianus a Noua dixit: 
 
 Ecclesiam Christus instituit, haeresim diabolus. quomodo 
 potest habere baptismum Christi synagoga Satanae?

Therapius a Bulla dixit: 
 
 Qui haereticis ecclesiae baptismum concedit et prodit quid 
 aliud quam sponsae Christi ludas extitit?

Item alius Lucius a Membresa dixit: 
 
 Scriptum est: Deus peccatorem non audit. haereticus 
 qui peccator est quomodo audiri in baptismo potest?

Item alius Felix a Buslacenis dixit: 
 
 In haereticis sine ecclesiae baptismo admittendis nemo consuetudinem 
 rationi et ueritati praeponat, quia consuetudinem 
 ratio et ueritas semper excludit.

Alius Saturninus ab Auitinis dixit: 
 
 Si potest antichristus dare alicui gratiam Christi, possunt et 
 haeretici baptizare qui appellati sunt antichristi.

Quintus ab Aggya dixit: 
 
 Ille potest dare aliquid qui aliquid habet. haeretici autem quid 
 possunt dare, quos constat nihil habere?

Alius Iulianus a Marcelliana dixit: 
 
 Si potest homo duobus dominis seruire, Deo et mamonae, 
 potest et baptisma duobus seruire, christiano et haeretico.

Tenax ab Horreis Caeliae dixit: 
 
 Scriptum est quia Deus unus et Christus unus et ecclesia una 
 et baptisma unum. quomodo illic baptizari aliquis potest, ubi 
 Deus et Christus et ecclesia non est. 
 #

alius Victor ab Assuras dixit: 
 
 Baptisma unum est, sed et ecclesiae. ubi ecclesia non est, 
 baptisma illic esse non potest.

Donatulns a Capse dixit: 
 
 Et ego semper hoc sensi, ut haeretici qui nihil foris possunt 
 consequi, quando ad ecclesiam conuertuntur, baptizentur.

Verulus a Rusiccade dixit: 
 
 Homo haereticus dare non potest quod non habet: multo magis 
 schismaticus quod habuit amisit.

pudentianus a Cuiculi dixit: 
 
 Nouitas episcopatus effecit, fratres dilectissimi, ut sustinerem 
 quid maiores iudicarent. nam haereses nihil habere nec posse 
 manifestum est. adque ita si qui ex eis uenerint, baptizare 
 aequissime iudicatum est.

Petrus ab Hippone diarrhyto dixit: 
 
 Cum baptisma unum sit in catholica ecclesia, manifestum est 
 non posse extra ecclesiam baptizari. et ideo in haeresi intinctos 
 siue in schismate ad ecclesiam uenientes censeo baptizari . 
 oportere.

Item alius Lucius ab Ausafa dixit: 
 
 Secundum motum animi mei et Spiritus sancti, cum sit unus 
 Deus pater Domini Iesu Christi et unus Christus et una spes,

 

 


 
 unos Spiritus in ecclesia, unum habet esse et baptisma. et ideo 
 dico ut si quid aput haereticos motum ant factum fuerit, rescindi 
 debere, et eos qui inde ueniunt in ecclesia baptizandos 
 esse.

Item alius Felix a Gurgitibus dixit: 
 
 Ego censeo, ut secundum sanctarum scripturarum praecepta 
 baptizatos ab haereticis inlicite extra ecclesiam, si ad ecclesiam 
 confugere uoluerint, gratiam baptismi ubi licite datur consequantur.

pusillus a Lamasba dixit: 
 
 Ego credo baptisma salutare non esse nisi in ecclesia catholica. 
 quidquid absque catholica fuerit simulatio est.

Saluianus a Gazaufala dixit: 
 
 Haereticos nihil habere constat, et ideo ad nos ueniunt, ut 
 possint accipere quod non habent.

Honoratus a Thucca dixit: 
 
 Cum Christus ueritas sit, magis ueritatem quam consuetudinem 
 sequi debemus, ut haereticos qui ideo ad nos ueniunt, 
 quia foris nihil accipere potuerunt, ecclesiae baptismo sanctificemus.

Victor ab Octauu dixit: 
 
 Quod et ipsi scitis, non olim sum episcopus constitutus, 
 et ideo expectabam praecessorum consilium. hoc itaque 
 existimo ut qui, cum ex haeresi sint, ueniunt sine dubio baptizentur.

Clarus a Mascula dixit: 
 
 Manifesta est sententia Domini nostri Iesu Christi apostolos 
 suos mittentis et ipsis solis potestatem a patre sibi datam permittentis, 
 quibus nos successimus eadem potestate ecclesiam 
 Domini gubernantes et credentium fidem baptizantes. et ideo 
 haeretici qui nec potestatem foris nec ecclesiam Christi habent 
 neminem baptizare baptismo eius possunt.

Secundianus a Thambis dixit: 
 
 Non debemus haereticos nostra praesumptione decipere, ut in 
 ecclesia Domini nostri Iesu Christi non baptizati ac per hoc remissionem 
 peccatorum non consecuti, cum iudicii dies uenerit, 
 nobis imputent quod per nos non sint baptizati et indulgentiam 
 diuinae gratiae consecuti. propter quod, cum sit una in ecclesia 
 et unum baptisma, quando ad nos conuertuntur, simul cum 
 ecclesia et ecclesiae baptismum consequantur.

Item alius Aurelius a Chullabi dixit: 
 
 Iohannes apostolus in epistula sua posuit: si quis ad uos 
 uenit et doctrinam Christi non habet, nolite eum

 

 


 
 admittere in domum uestram et aue illi ne dixeritis. 
 qui enim dixerit illi aue communicat factis 
 eius malis. quomodo admitti tales temere in domum Dei possunt 
 qui in domum uestram priuatam admitti prohibentur? aut 
 quomodo cum eis sine ecclesiae baptismo communicare possumus, 
 quibus si aue tantum dixerimus factis eorum malis communicamus 
 ?

Litteus a Gemellis dixit: 
 
 Caecus caecum si ducat, ambo in foueam cadent. cum ergo 
 haereticos constet non posse inluminare quemque utpote caecos, 
 baptisma eorum non ualet.

Natalis ab Oea dixit: 
 
 Tam ego praesens, quam pompeius Sabratensis, quam etiam 
 Dioga Leptimagnensis, qui mihi mandauerunt corpore quidem 
 absentes, spiritu praesentes, censemus quod et collegae nostri, 
 quod haeretici communicationem habere nobiscum non possunt, 
 nisi ecclesiastico baptismo baptizati fuerint.





Iunius a Neapoli dixit: 
 


 Ab eo quod semel censuimus non recedo, ut haereticos uenientes 
 ad ecclesiam baptizemus.

Cyprianus a Cartagine dixit: 
 
 Meam sententiam plenissime exprimit epistula quae ad Iubaianum 
 collegam nostrum scripta est, haereticos secundum euangelicam 
 et apostolicam contestationem aduersarios Christi et 
 antichristos appellatos, quando ad ecclesiam uenerint, unico 
 ecclesiae baptismo baptizandos esse, ut possint fieri de aduersariis 
 amici, de antichristis christiani.

 

 
 
 
 TVPIS CAROLI GEROLD FILII.