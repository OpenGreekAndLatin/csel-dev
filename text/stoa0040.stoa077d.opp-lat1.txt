Adhuc maerens et dolens, fratres, sisto me sanctitati uestrae; 
 nec enim praeteriti casus - dicam mei dicam uestri? — dolorem potui 
 digerere. ter conatus sum uerbum, unde debitor sum, uobis subministrare: 
 totiens et meae et uestrae lacrimae conantis uocem 
 suppresserunt nec potui melius curas quibus premebar quam 
 ubertate lacrimarum explicare. quid ergo fiet? numquamne meo, 
 numquam uestro luctui limes statuetur? quotiens me uidebitis 
 intrantem, non cessabitis pectora tundere et gemitus dare? quotiens 
 uos congregatos uidero, in lacrimas ibo et suspiria? tempus 
 lugendi et mihi et uobis circumscripserunt eloquia diuina nec 
 dolui cum uos lacrimantes uidi — et ad Lazari recordationem 
 fleuit dominus Iesus Christus et qui eum flentem uidebant Iudaei 
 dixerunt: ecce quomodo diligebat eum! —, immo potius 
 si quid in lacrimis iucundum, si quid gratum esse potest, illud 
 e uestris collegi. dicebam enim intra me: \'ecce quomodo diligebant 
 eum!) qui patrem tanto affectu prosequebantur, eundem 
 dabunt et filio qui eorum pater factus est. heredem oneris facient 
 heredem amoris; qui succedit honori, succedet et caritati. bonum 
 ingredienti omen est antiquae in pastorem dilectionis in ouibus signa 
 uidere. fiet amoris translatio in eum cui facta est curarum collatio, 
 nec mutato pastore cessabunt eum diligere qui debet oues pascere, 
 cuius uocem audient et qui deo teste conscientia teste paratus 
 est cum adiutorio domini pro ouicularum minima animam suam 
 impendere et superimpendere.

Si quae ratio dolendi, si flendi, tota mea est, non uestra, 
 non eius cuius tangimur desiderio. solutus est ille, uinctus ego; 
 stadium emensus, curro; in patria est, unde peregrinor; curas 
 quas deposuit in sinu meo reposuit; clauum bene tenuit, de me 
 quid fiet nescio; appulit, fluctuo; e litore uidet iratum pelagus, 
 furentes procellas, exclamo in mediis fluctibus: salua nos,

 

 
 
 
 perimus. et uere perimus et uere periculum urget et uere caput 
 meum impellit non meum tantum periculum, sed et uestrum; 
 nam sine uobis saluus esse non possum, uestrarum animarum 
 iactura mea est. quidquid domino meo de uobis perit, periculo 
 meo perit; rationem sum redditurus, pellem pro pelle. misericordem 
 dominum habeo, sed rigidum computatorem: ouiculas 
 suas cotidie numerat, has in manibus descriptas habet, exigit 
 numerum, quem si non reddidero ingens capiti meo periculum 
 creatur. uidete, fratres, si sarcinam meam considerans a lacrimis 
 possum temperare, si de graui onere meo non mihi dolendum 
 est. pondus meum alleuiate. faciet caritas uestra quod immane 
 est mitius et adiuuante domino et pastor et ouiculae pascua 
 inuenient, et postquam in meridie cubauerint, accumbent cum 
 Abraham, Isaac et Iacob, ubi non erit sol neque ullus aestus, 
 sed in umbra domini pax et refrigerium, quando luctus noster 
 uertetur in citharam et noces flentium in cantus exsultantium.

Ceterum, dilectissimi, dum de pastore erepto lugemus, 
 nascitur de perdito fratre dolendi occasio. praecisum est a nobis 
 membrum, pars nostri facta est pars Donati, transiit miles domini 
 ad castra Philistinorum et de uase honoris factum est uas 
 dedecoris. intellegitis quid dico. miser ille Rusticianus Mutigensis 
 diaconus sacramentum quod ecclesiae debebat abiecit et ordinem 
 suum infideli participatione polluit. quid non feci, quos non 
 adhibui conatus, ut in praecipitium ruentem in plano collocarem 
 et eximerem periculo, qui periculum amabat in quo periit! is 
 prima et urgens fuit cura mea qui nunc est dolor meus. nolebam 
 mihi subtrahi in ipso oneris mei exordio quem a satis longo 
 tempore uidebam tamquam fulgur de caelo cadentem. et licet 
 ipse exigentibus peccatis suis a domino deseri meruerit, doleo 
 tamen quod de eo ad dominum meum dicere non possum: \'ecce 
 me cum pueris quos dedisti mihi.\'

Uobis omnibus notum scio et tam bene scio, quia scio 
 uestrorum multis moras quas hic trahebat displicuisse. quotiens 
 uenerandus noster Ualerius me praesente cum uisceribus paternis 
 dixit ad eum: \'quid hic agis? cur stationem tuam deseris? cur presbytero 
 tuo non collaboras? cur Hipponem Mutigenae praefers cui 
 alligatus es?\' et cum responderet se ad solitudinem minime idoneum

 

 
 
 
 clericatum, non monachatum iniisse, se nullos Mutigenae habere 
 cum quibus uersaretur, respondebat sanctus senex: ea II i gat u s 
 es uxori? noli quaerere solutionem. tua est ecclesia 
 Mutigensis, non nostra; ad eam nomen, non ad Hipponem dedisti. 
 nonne saeculo renuntiasti, nonne amicis, nonne sanguini?\' audiebat 
 dicentem, sed male audiebat qui dicenti non obsequebatur. quid 
 factum est? cum satis festinus haberetur indolisque ad scurrilitatem 
 procliuioris, inter nugas saeculi, inter conuiuia et compotationes 
 diurnas, saepe etiam nocturnas tandem defecit; exstinctus est 
 spiritus timoris domini, de luto in lutum prouoluitur. alternis 
 uicibus et alios inuitans et ab aliis inuitatus et conuiua et conuiuans, 
 cum aeri quod contraxerat soluendo non esset et a creditoribus 
 urgeretur et se cotidianis implicaret erroribus et plurimis 
 scandalum crearet, tandem a presbytero suo excommunicatus ad 
 Donatistae transfugit et ab eorum episcopo non tantum exceptus, 
 quod contra ius ecclesiarum est, non tantum rebaptizatus est, 
 quod impium est, sed etiam diaconus, quod maxime lugendum, 
 factus est.

Haec ego cum primum accepi, aberat uenerandus senex 
 noster Ualerius, sed commota uiscera dilationem minime passa 
 sunt. ingemui dolui, pro eo in conspectu domini mei effudi animam 
 meam. et quia mihi a multis relatum fuerat Macrobium 
 episcopum Donatistam ad quem confugerat uirum esse pacificum 
 non longe a regno dei et a concordia fratrum, qui si aliquos 
 rebaptizaret id inuitus faceret, hunc litteris conuenire statui et 
 quam obnixis precibus ad eum per amicos agere, ut in subdiacono 
 nostro baptismum Christi non exsufflaret nec iterum baptizaret, 
 quem in nomine dei et baptizatum et signatum fuisse non nesciret. 
 aegre litteras nostras admisit, sed tandem Maximi et Theodori 
 quibus illud negotii iniunxeramus precibus adactus est, ut eas 
 recitari sineret et ipse etiam legeret. quibus nihil aliud respondit 
 quam: non possum nisi ad me uenientes suscipere 
 et eisdem fidem quam postulauerint dare. cumque de 
 Primiani facto instarent, dixit non esse filii in patrem inquirere. 
 et quia per litteras quas ad Macrobium dedi rogabam, ut responderet 
 quae coram populo nostro legerentur, si uero recusaret, 
 me nostras recitaturum, cum primum abessent milites, hodie, fratres, 
 fidem meam libero. nullus adest qui possit turbas ciere, noui uos

 

 
 
 
 omnes ad concordiam et ad alienos amplectendos promptiores esse 
 quam ut excitem. litteras ad Macrobium profero, ut actorum nihil 
 conscientiam uestram lateat, sed apud deum et homines innotescat 
 quam sincero corde, quam pacifico affectu inspirante domino rem 
 tractauerim. quodsi postea perit frater noster, in sua, non in nostra 
 conscientia peribit. ueniet dominus qui hos et me iudicabit; ueniet 
 certe frumentum asserturus, paleam dispersurus. aquas nostras 
 quas tantopere formidant ipse examinabit et coram omnibus manifestissime 
 iudicabit, an quas pollutae dixerint ipse quoque habeat. 
 certe uidebunt in quem pupugerunt. quid enim est aliud christianum 
 rebaptizare quam dominum iterum pungere? signum regis 
 accepit, crucem admisit, in morte Christi tinctus est. quid aliud 
 facis qui talem bis baptizas, qui regis signum exsufflas, qui crucem 
 expungis, quam mortem domini inanem et uacuam reddere 
 uniuersam salutis nostrae dispensationem ostentui habere?

Aqua nostra non est aliena, uirgo est et sancta. in fontem 
 nostrum descendit spiritus, quos irrorat sancti sunt. uideant qua 
 temeritate pollutos astruant, quos talibus undis aspersos nouerint. 
 o sacrilegam nouitatem, o uocem impiam! sanctificauit deus aquas 
 in initio mundi per spiritus incubationem. ex eis tot et tanta 
 prodierunt miracula., quae de aquarum nostrarum sanctitate nos 
 erudirent et de ueritate quorum umbrae erant instruerent et de 
 regeneratione quam in aquis haurimus certos facerent, et eas alienas 
 uocant et ab his abstinent et mendaces dicunt et omnem eis fidem 
 abrogant. erit itaque uerax aqua Primiani, quem tam immani anathemate 
 percussistis, quem tantorum scelerum in uestro conuentu 
 reum iudicastis nec tamen quos baptizauit iterum tinxistis, et 
 ecclesiae catholicae, columbae nostrae, sponsae immaculatae, infideles 
 impurae mendaces aquae apud eos erunt? dicent forsan: (mendaces 
 erant qui Primianum innocentem damnarunt, et ideo eius 
 aquae mendaces non fuerunt\'. sed quid dicent de Feliciano et Praetextato, 
 qui Primianum damnauerunt et ab illo tam grandi schismate 
 discesserant? an quos baptizauerant noua et recenti tinctione 
 ecclesiae suae pepererunt? nequaquam. Feliciani et Praetextati 
 aquae fideles, qui postmodum coierunt et aduersus ecclesiam catholicam 
 insani foederis communione conspirauerunt, aquae uero 
 nostrae infideles et profanae? o insana et peruersa cogitatio!

Addunt etiam: qui baptizatur a mortuo quid est 
 lauacrum eius? erratis, miseri, non intellegentes scripturas. 
 non dicimus baptismum, quo tingunt illi quos uelut mortuos a

 

 
 
 
 uiuorum communione separamus, nihil esse, sed nihil prodesse, 
 quamdiu inter mortuos uiuitur. tolle quod obest, iam prodest; 
 quod extra accepisti proficiet cum intus fueris. emenda baptizatum, 
 sufficit. latens in semine uirtus incrementa sumet, spiritum dei 
 ex alto induet, et qui in Christo per baptismum sepultus fuerat 
 licet foris, postquam in ecclesiae sinum admissus fuerit et mortuos 
 reliquerit sepelire mortuos suos, sentiet aquam fidelem nec 
 haereticorum contagiis pollutam et paternam uocem ad cor audiet: 
 ecce filius meus mortuus erat et reuixit, perierat 
 et inuentus est. filius meus, quem obstetricantibus undis genueram, 
 mortuus erat, quia de spiritu meo non uiuebat, et reuixit, 
 quia abiecto mortuorum consortio ad locum uitae rediit; perierat, 
 quia eodem cum impiis naufragio abreptus fuerat, inuentus est,. 
 quia per salutarem tabulam, hoc est paenitentiam, tandem portui, 
 hoc est ecclesiae, redditus. ut hoc de illis eueniat, fratres, quam 
 obnixe possumus a domino petamus, ut, quemadmodum unus est 
 baptismus, una aqua, una fides, sic etiam una caritatis professio 
 nec inter nos alia amplius audiatur quam meliorum charismatum 
 aemulatio.