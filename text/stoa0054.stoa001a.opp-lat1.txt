I. DE SITV HIERVSALEM. 
 Situs urbis Hierusalem paene in orbem circumactus non 
 paruo murorum ambitu adsurgit, quo etiam montem Sion 
 quondam uicinum intra se recipit, qui a meridie positus pro 
 arce urbi supereminet. Et maior pars ciuitatis infra montem 
 iacet in planitie humilioris collis sita. Post passionem quippe 
 Domini a Tito imperatore destructa, sed ab Helio Adriano 
 Caesare, a quo etiam nunc Helia uocatur, instaurata multoque 
 amplior effecta est. Unde est, quod, cum Dominus extra portas 
 urbis passus sepultusque sit, modo loca passionis et resurrectionis 
 illius intra eiusdem moenia cernuntur. Cuius in magno

 

 
 
 
 murorum ambitu LXXXIIII turres, portae uero sex uisuntur: 
 Prima porta Dauid ad occidentem montis Sion, secunda porta 
 uillae fullonis, tertia porta sancti Stephani, quarta porta 
 Beniamin, quinta portula, id est paruula porta (ab hac. per 
 gradus ad uallem Iosaphat descenditur), sexta porta Thecuitis. 
 Celebriores tamen ex his sunt tres exitus portarum, unus 
 quidem ab occasu, alius a septemtrione, tertius ab oriente. 
 A meridie autem aquilonale montis Sion supercilium supereminet 
 ciuitati et ea pars murorum cum interpositis turribus 
 nullas habere portas comprobatur, id est a supra scripta 
 Dauid porta, usque ad eam eiusdem montis Sion frontem, 
 quae praerupta rupe orientalem respicit plagam. Situs quippe 
 ipsius urbis a supercilio aquilonali montis Sion incipiens ita est 
 molli cliuo dispositus usque ad humiliora aquilonalium orientaliumque 
 loca murorum, ut pluuia ibidem decidens nequaquam 
 stet, sed instar fluuiorum per orientales defluens portas 
 cunctis secum platearum sordibus raptis in ualle Iosaphat 
 torrentem Cedron augeat.

II. DE LOCIS IN EA SANCTIS. 
 Ingressis ergo a septemtrionali parte urbem primum de 
 locis sanctis pro conditione platearum diuertendum est ad 
 ecclesiam Constantinianam, quae Martyrium appellatur. Hanc 
 Constantinus imperator, eo quod ibi crux Domini ab Helena 
 matre reperta sit, magnifico et regio cultu construxit. Dehinc

 

 
 
 
 ab occasu Golgothana uidetur ecclesia, in qua etiam rupis 
 apparet illa, quae quondam ipsam adfixo Domini corpore crucem 
 pertulit, argenteam modo pergrandem sustinens crucem, pendente 
 magna desuper aerea rota cum lampadibus. Infra ipsum 
 uero locum dominicae crucis excisa in petra crypta est, in 
 qua super altare pro defunctis honoratis sacrificium solet 
 offerri, positis interim in platea corporibus. Huius quoque ad 
 occasum ecclesiae Anastasis, hoc est resurrectionis dominicae, 
 rotunda ecclesia tribus cincta parietibus duodecim columnis 
 sustentatur, inter parietes singulos latum habens spatium 
 uiae, quae tria altaria in tribus locis parietis medii continet, 
 hoc est australi, aquilonali et occidentali. Haec bis quaternas 
 portas, id est introitus, per tres e regione parietes habet, e 
 quibus quattuor ad uulturnum et quattuor ad eurum spectant. 
 Huius in medio monumentum Domini rotundum petra excisum 
 est, cuius culmen intrinsecus stans homo manu contingere 
 potest, ab oriente habens introitum, cui lapis ille magnus 
 adpositus est, quod intrinsecus ferramentorum uestigia usque 
 in praesens ostendit. Nam extrinsecus usque ad culminis 
 summitatem totum marmore tectum est; summum uero culmen 
 auro ornatum auream magnam gestat crucem. In huius ergo 
 monumenti aquilonali parte sepulchrum Domini in eadem petra 
 excisum longitudinis VII pedum, trium mensura palmorum 
 pauimento altius eminet, introitum habens a latere meridiano, 
 ubi die noctuque XII lampades ardent, quattuor intra sepulchrum, 
 octo supra in margine dextro. Lapis, qui ad hostium 
 monumenti positus erat, nunc fissus est, cuius pars minor 
 quadratum altare ante hostium nihilominus eiusdem monumenti ,

 

 
 
 
 stat, maior uero in orientali eiusdem ecclesiae loco quadrangulum 
 aliud altare sub linteaminibus extat. Color autem eiusdem 
 monumenti et sepulchri albo et rubicundo permixtus 
 uidetur. A dextera autem parte huic ecclesiae cohaeret beatae 
 dei genetricis ecclesia quadrangula. In platea, quae Martyrium 
 et Golgotha continuat, exedra est, in qua calix Domini scriniolo 
 reconditus per operculi foramen tangi solet et osculari; qui 
 argenteus calix duas hinc et inde habens ansulas sextarii 
 Gallici mensuram capit, in quo est et illa spongia dominici 
 potus ministra. In loco autem illo, quo Abraham altare ad 
 immolandum filium construxit, mensa est lignea non parua, 
 in qua pauperum elemosinae solent a populo deferri. Sed 
 singula, quae dixi, ut manifestius agnosceres, etiam prae oculis 
 depingere curaui. 
 
 Figura ecclesiarum . 
 
 
 Lancea militis inserta habetur in cruce lignea in porticu 
 Martyrii, cuius hastile in duas intercisum partes a tota ueneratur 
 ciuitate. 
 
 Haec quidem omnia, quae commemorauimus, sancta loca 
 extra montem Sion posita cernuntur, quo se ad aquilonem

 

 

 

 
 
 
 deficiens loci tumor porrexit. In inferiore uero parte urbis, 
 ubi templum in uicinia muri ab oriente locatum ipsique urbi 
 transitu peruio ponte mediante fuerat coniunctum, nunc ibi 
 Saraceni quadratam domum subrectis tabulis et magnis trabibus 
 super quasdam ruinarum reliquias uili opere construentes 
 oratione frequentant, quae tria milia hominum capere uidetur. 
 Paucae illic cisternae in usum aquarum ostenduntur. 
 
 In uicinia templi Bethsaida piscina gemino insignis lacu 
 apparet, quorum alter hibernis plerumque impletur imbribus, 
 alter rubris est discolor aquis. Ab ea fronte montis Sion, quae 
 praerupta rupe orientalem plagam spectat, intra muros atque 
 in radicibus collis fons Siloe prorumpit, qui alternante quidem 
 aquarum accessu in meridiem fluit, id est non iugibus aquis, 
 sed in certis horis diebusque ebullit et per terrarum concaua 
 et antra saxi durissimi cum magno sonitu uenire consueuit. 
 
 
 In suprema montis Sion planitie monachorum cellulae frequentes 
 ecclesiam magnam circumdant illic, ut perhibent, ab apostolis 
 fundatam, eo quod ibi spiritum sanctum acceperint ibique 
 sancta Maria obierit, in qua etiam locus cenae Domini uenerabilis 
 ostenditur. Sed et columna marmorea in medio stat 
 ecclesiae, cui adhaerens Dominus flagellatus est. Huius ergo 
 ecclesiae talis dicitur esse figura.

 

 
 
 
 
 Figura ecclesiae . 
 
 Hic monstratur petra, super quam lapidatus est sanctus 
 protomartyr Stephanus extra ciuitatem. In medio autem Hierusalem, 
 ubi cruce Domini superposita mortuus reuixit, columna 
 celsa stat, quae aestiuo solstitio umbram non facit. Unde 
 putant ibi mediam esse terram et historice dictum: Deus 
 autem, rex noster, ante saecula operatus est salutem 
 medio terrae. Qua ductus opinione et Victorinus 
 Pictabionensis antistes ecclesiae de Golgotha scribens ita inchoat: 
 Est locus, ex omni medium quem credimus orbe; 
 Golgotha Iudaei patrio cognomine dicunt.

III. DE. ACHELDEMACH ET LOCO, QVO SVSPENSVS EST IVDAS. 
 Portam Dauid egredientibus pons occurrit in austrum per 
 uallem directus, ad cuius medietatem ab occasu ludas se 
 suspendisse narratur. Nam et ficus magna ibi ac uetustissima 
 stat, iuxta quod Iuuencus ait: 
 Informem rapuit ficus de uertice mortem. 
 Porro Acheldemach ad australem plagam montis Sion peregrinos 
 et ignobiles mortuos hodie quoque alios terra tegit, alios inhumatos 
 putrefacit.

IIII. DE SVDARIO CAPITIS DOMINI ET DE ALIO MAIORE LINTEO A SANCTA MARIA CONFECTO. 
 Sudarium capitis Domini post resurrectionem eius mox 
 christianissimus quidam Iudaeus furatus usque ad obitum

 

 
 
 
 diuitiis sibi affluentibus habuit. Qui moriturus interrogat filios. 
 qui Domini sudarium, qui ceteras patris uelit accipere diuitias. 
 Maior thesauros rerum, minor elegit sudarium, et mox illi 
 decrescunt usque ad paupertatem, fratri autem cum fide 
 crescunt et opes. Usque ad quintam ergo generationem fideles 
 tenuere. Hinc ad impios perueniens diuitias tantum auxit ut 
 Iudaeis, et hoc multo tempore, donec post longa litigia, quibus 
 christiani Iudaei se Christi, infideles uero se patrum suorum 
 adfirmabant heredes, Mauuias Sarracenorum rex, qui nostra 
 aetate fuit, iudex postulatur. Qui accensa grandi pyra Christum 
 iudicem precatur, qui hoc pro suorum salute super caput 
 habere dignaretur. Missum ergo in igne sudarium ueloci raptu 
 aufugiens euolat et in summo aere diutissime quasi ludendo 
 uolucritans, ad ultimum cunctis utrimque intuentibus se leuiter 
 in cuiusdam de christianis sinu deposuit. Quod mane mox 
 totus populus summa ueneratione salutabat et osculabatur: 
 habebat autem longitudinis octo pedes. 
 
 Aliud quoque aliquanto maius linteum in ecclesia ueneratur. 
 quod fertur a sancta Maria contextum, XII apostolorum et 
 ipsius Domini continens imagines, uno latere rubro et altero 
 uiridi.

V. DE LOCIS CIRCA HIERVSALEM ET ECCLESIA IN VALLE IOSAPHAT. 
 Circa Hierosolimam aspera ac montuosa cernuntur loca. 
 Hinc quoque septemtrionem uersus usque ad Arimathiam terra

 
 
 
 petrosa et aspera per interualla monstratur, ualles quoque 
 spinosae usque ad Thamnicam regionem patentes. Ad Caesaream 
 uero Palaestinae ab Helia quamuis aliqua repperiantur angusta 
 et breuia aspera loca, praecipue tamen planities camporum 
 interpositis oliuetis. Distant autem LXXV milibus passuum. 
 Longitudo uero terrae repromissionis a Dan usque Bersabee 
 tenditur spatio CLXV milium, ab Ioppe usque Bethleem 
 XLVI milibus. 
 
 Iuxta murum templi uel Hierusalem ab oriente Gehennon 
 occurrit, quae est uallis Iosaphat a septemtrionali plaga in 
 austrum porrecta, per quam torrens Cedron, si quando pluuiarum 
 aquam reccipit, decurrit. Haec uallis et parua campi 
 planities inrigua et nemorosa plenaque deliciis locum in se 
 quondam Baalim sacrum habuit. In hac turris est regis 
 Iosaphat, sepulchrum eius continens, cuius ad dexteram de 
 rupe montis Oliueti excisa et separata domus duo cauata habet 
 sepulchra, hoc est Symeonis senis et Ioseph sanctae Mariae 
 sponsi. In eadem ualle sanctae Mariae rotunda est ecclesia, 
 lapideo tabulato discreta, cuius in superioribus quattuor altaria, 
 in inferioribus unum habetur in orientali plaga, et ad eius 
 dexteram monumentum uacuum, in quo sancta Maria aliquandiu 
 pausasse dicitur, sed a quo uel quando sit ablata, nescitur. 
 Hanc intrantes uident ad dexteram insertam parieti petram, in

 

 
 
 
 qua Dominus nocte, qua tradebatur, orauit, uestigiis genuum 
 quasi cera molli inpressis.

VI. DE MONTE OLIVETI ET LOCIS SANCTIS IN EO. 
 Mons oliuarum mille ab Hierusalem discretus passibus altitudine 
 montis Sion par est, sed latitudine et longitudine 
 praestat, exceptis uitibus et oliuis rarae ferax arboris, frumenti 
 quoque et ordei fertilis; neque enim brucosa, sed herbosa et 
 florida soli illius est qualitas. In cuius summo uertice, ubi 
 Dominus ad caelos ascendit, ecclesia rotunda grandis ternas 
 per circuitum cameratas habet porticus desuper tectas; interior 
 namque domus propter dominici corporis meatum camerari et 
 tegi non potuit; altare ad orientem habens angusto culmine 
 protectum, in cuius medio ultima Domini uestigia caelo desuper 
 patente, ubi ascendit, uisuntur. Quae cum cotidie a credentibus 
 terra tollatur, nihilominus manet eandemque adhuc sui 
 speciem ueluti inpressis signata uestigiis seruat. Haec circa 
 aerea rota iacet usque ad ceruicem alta, ab occasu habens 
 introitum, pendente desuper in trocleis magna lampade totaque 
 die et nocte lucente. In occidentali eiusdem ecclesiae parte 
 fenestrae octo totidemque e regione lampades in funibus pendentes 
 usque Hierosolimam per uitrum fulgent, quarum lux 
 corda intuentium cum quadam alacritate et conpunctione pauefacere 
 dicitur. In die ascensionis dominicae per annos singulos 
 missa peracta ualidi flaminis procella desursum uenire consueuit 
 et omnes, qui in ecclesia adfuerint, terrae prosternere. Tot ibi

 

 
 
 
 nocte illa lucernae ardent, ut non inlustrari tantum, sed et 
 ardere mons et supposita loca uideantur. Et huius quoque 
 basilicae figuram prae oculis depingere placuit. 
 
 Figura basilicae . 
 
 Monumentum Lazari ecclesia ibidem extructa demonstrat 
 et monasterium grande in campo quodam Bethaniae magna 
 oliuarum silua circumdato. Est autem Bethania quindecim 
 stadiis ab Hierusalem. Tertia quoque montis eiusdem ad australem 
 Bethaniae partem ecclesia est, ubi Dominus ante passionem 
 discipulis suis de die iudicii loquitur.

VII. DE SITV BETHLEEM ET LOCIS IBIDEM SANCTIS. 
 Bethleem sex milibus in austrum ab Hierusolima secreta 
 in dorso sita est angusto ex omni parte uallibus circumdato, 
 ab occidente in orientem mille passibus longa, humili sine 
 turribus muro per extrema plani uerticis instructo; in cuius 
 orientali angulo quasi quoddam naturale semiantrum est, 
 cuius exterior pars natiuitatis dominicae fuisse dicitur locus, 
 interior praesepe Domini nominatur. Haec spelunca tota interius 
 pretioso marmore tecta supra ipsum locum, ubi Dominus 
 natus specialius traditur, sanctae Mariae grandem gestat 
 ecclesiam. Petra iuxta murum cauata primum dominici

 

 
 
 
 corporis lauacrum de muro missum suscipiens hactenus seruat: 
 quae si qua forte occasione uel industria fuerit exhausta, haec 
 nihilominus continuo, dum respicis, sicut ante fuerat, plena 
 redundat. 
 
 Ad aquilonem Bethleem in ualle contigua sepulchrum Dauid 
 in medio ecclesiae humili lapide tegitur lampade superposita, 
 ad austrum uero in ualle contigua in ecclesia sepulchrum 
 sancti Hieronymi. 
 
 Porro ad orientem in tunc Ader, id est gregis, mille passibus 
 a ciuitate segregata ecclesia est trium pastorum dominicae 
 natiuitatis consciorum monumenta continens. Haec relationem 
 Arculfi Galliarum episcopi secutus dixerim; ceterum Ezras 
 aperte scribit in Hierusalem esse Dauid sepultum. 
 
 Via regia, quae ab Helia Chebron ducit, ab oriente Bethleem, 
 ab occidente sepulchrum Rachel habens titulo nominis 
 eius usque hodie signatum.

VIII. DE SITV CHEBRON ET MONVMENTIS PATRVM. 
 Chebron autem in campi latitudine sita et ab Helia, [hoc 
 est Ierusalem,] XXII milibus separata, uno ad orientem stadio 
 speluncam duplicem in ualle habet, ubi sepulchra patriarcharum 
 quadrato muro circumdantur, capitibus uersis ad aquilonem, 
 et haec singula singulis tecta lapidibus instar basilicae dolatis, 
 trium patriarcharum candidis, Adam obscurioris et uilioris

 

 
 
 
 operis, qui haud longe ab illis ad borealem extremamque 
 muri illius partem pausat. Trium quoque feminarum uiliores 
 et minores memoriae cernuntur. 
 
 Mambre collis mille passibus a monumentis his ad boream, 
 herbosus ualde et floridus, campestrem habens in uertice planitiem, 
 in cuius aquilonali parte quercus Abrahae, duorum 
 hominum altitudinis truncus, ecclesia circumdata est. 
 
 Egredientibus Chebron ad aquilonem in sinistra parte uiae 
 occurrit mons pinosus paruus, tribus milibus passuum a 
 Chebron, unde Hierosolimam pinea ligna feruntur in camelis; 
 nam in omni Iudaea plaustra uel currus raro fiunt.

VIIII. DE HIERICHO ET LOCIS EIVSDEM. 
 Hiericho ab Helia orientem uersus XVIII milia pedes 
 abest, qua tertio ad solum destructa sola domus Raab ob 
 signum fidei remanet; eius enim adhuc parietes sine culmine 
 durant; locus urbis segetes et uineta recipit. Inter hanc et 
 Iordanem, quinque uel sex ab ea milibus separatum, grandia 
 palmeta campulis interpositis et inhabitatoribus Cananaeis. 
 
 Duodecim lapides, quos Iosue de Iordane tolli praeceperat, 
 in ecclesia Galgalis facta altrinsecus iuxta parietes eiusdem 
 iacent, uix singuli nunc duobus uiris eleuabiles, quorum unus 
 nescio quo casu fractus, sed ferro medicante reconiunctus est. 
 
 Est iuxta Hiericho fons uber ad potum. pinguis ad rigandum, 
 qui quondam sterilis ad generandum, parum salubris ad

 

 
 
 
 potandum, per Heliseum prophetam, dum uas salis in eum mitteret, 
 sanatus est. Denique campus eum circumiacet LXX stadiorum 
 in longitudinem, XX in latitudinem patens, in quo mirabilis 
 hortorum gratia, uaria palmarum genera, praestantissimi apium 
 fetus. Illic opobalsamum gignitur, quod ideo cum adiectione 
 significamus, quia agricolae cortice tenus uirgulas acutis lapidibus 
 incidunt eas, in quibus balsama generantur, ut per illas 
 cauernas paulatim destillans humor se colligat lacrimis pulchre 
 rorantibus; cauerna autem graeco nomine ope dicitur. Illic 
 cyprum, illic myrobalanum nasci ferunt. Aqua ut cetera fontium, 
 illic tamen praestantius, aestate frigida, hieme tepens, 
 aer mollior, ut summa hieme lineis utantur exuuiis indumentorum. 
 Urbs ipsa condita in campo, cui supereminet mons 
 diffusior et nudus gignentium; aegrum enim et ieiunum solum 
 et ideo desertum ab incolis. Hic a Scythopolis urbis terra 
 usque ad regionem Sodomitanam et Asfaltios fines locus diffusus 
 habetur. Aduersus huic mons supra Iordanem ab urbe Iuliade 
 usque ad Zoaros Arabiae Petraeae conterminos extentus, ubi 
 etiam mons est Ferreus nuncupatus. Inter hos duos montes 
 campus iacet, quem ueteres latine Magnum appellauere, hebraice 
 autem Aulon, cuius longitudo XXX et CCtorum stadiorum. 
 latitudo CXX, exordium a uico Gennauari, finis usque ad

 

 
 
 
 Asfaltium lacum. Iordanis eum medium intersecat uiridantibus 
 ripis fluminis alluuione, siquidem supra ripas eiusdem fructus 
 arborum uberior est, alias longe exilior; arida sunt enim omnia 
 praeter oras fluminis.

X. DE IORDANE ET MARE GALILAEAE. 
 Ipsius autem Iordanis exordium uulgo putatur in prouincia 
 Foenice ad radices montis Libani, ubi Panium, id est Caesarea 
 Philippi, sita est, unde et idem Panium, hoc est speleum, 
 per quod sese adtollit Iordanis, a rege Agrippa decore admirabili 
 extructum uenustatumque accipimus. Est autem in Traconitide 
 terra fons rotae qualitatem exprimens, unde et Fialae 
 nomen accepit, XV a Caesarea milibus passuum secretus, ita 
 iugiter plenus aquarum [habundantia], ut neque superfluant 
 neque umquam minuantur. In hunc Philippus tetrarches eiusdem 
 regionis paleas misit, quas in Panio fluuius ebulliuit. 
 Unde liquet in Fiala principium esse Iordanis, sed post subterraneos 
 meatus in Panio coepisse fluentum, qui mox lacum 
 ingressus paludes eius intersecat. Inde quoque cursus suos 
 dirigens XV milia passuum sine ulla interfusione progreditur 
 usque ad urbem, cui Iulias nomen. Postea lacum Genesar 
 medio transit fluento, unde plurima circumuagatus Asfaltium, 
 hoc est mare mortuum, ingressus laudabiles perdit aquas; est

 

 
 
 
 enim coloris albidi sicut lac et ob hoc in mari mortuo longo 
 tramite discernitur. Est autem Genesar, id est mare Galilaeae, 
 magnis siluis circumdatum, in longitudine habens CXL stadia, 
 in latitudine XL. Aqua dulcis et ad potandum habilis, siquidem 
 nec palustris uliginis crassum aliquid aut turbidum recipit, 
 quia arenoso undique litore circumuenitur; sed- et amoenis 
 circumdatur oppidis, ab oriente Iuliade et Hippo, ab occidente 
 Tiberiade aquis calidis salubri; genera quoque piscium gustu 
 et specie quam in alio lacu praestantiora.

XI. DE NATVRA MARIS MORTVI. 
 Mare uero mortuum longitudine stadiis DLXXX usque ad 
 Zoaros Arabiae, latitudine CL usque ad uicina Sodomorum 
 protenditur; nam et de puteis quondam salis post Sodomae 
 et Gomorrae et ciuitatum finitimarum combustionem inundasse 
 certissimum est. Apparet uero procul de specula montis Oliueti 
 cernentibus, quod fluctuum conlisione commotum salsissimum 
 eicit sal, et hoc sole siccatum accipitur multis utique nationibus 
 profuturum. Aliter uero in quodam Siculo monte sal 
 fieri dicitur, ubi lapides de terra euulsi uerum salsissimum 
 sal et cunctis usibus aptissimum praebeant, quod esse sal 
 terrae dicitur. Mortuum autem appellatur mare, quod nihil 
 recipiat generum uiuentium, neque pisces neque adsuetas aquis

 

 
 
 
 aues, tauri camelique fluitent. Denique si Iordanis auctus 
 imbribus pisces illuc influentes rapuerit, statim moriuntur et 
 pinguibus aquis supernatant. Lucernam accensam ferunt supernatare 
 sine ulla conuersione, extincto demergi lumine, et quauis 
 demersum arte, quod uiuat, difficile haerere in profundo, 
 omniaque uiuentia demersa, licet et uehementer inlisa, statim 
 resilire. 
 
 Denique Vespasianum praecepisse natandi ignaros reuinctis 
 manibus in profundum deici eosque omnes ilico supernatasse. 
 Aqua ipsa sterilis et amara ceterisque aquis obscurior et quasi 
 adustae praeferens similitudinem. Vagari super aquas bituminis 
 glebas certum est atro liquore, quae scaphis adpropinquantes 
 colligunt. Haerere sibi bitumen et nequaquam ferro praecidi 
 fertur, sanguini tantum mulierum menstruo uel urinae cedere, 
 utilis autem ad compagem nauium uel corporibus hominum 
 medendis. Seruat adhuc regio speciem poenae; nascuntur enim 
 poma pulcherrima, quae edendi cupiditatem spectantibus generent; 
 si carpas, fatescunt ac resoluuntur in cinerem fumumque 
 excitant, quasi adhuc ardeant. Sane in diebus aestatis inmodicus 
 per spatia campi exaestuat uapor, unde et coalescente

 

 
 
 
 uitio nimiae siccitatis atque humi arido corruptior aer miserandas 
 incolis conficit aegritudines.

XII. DE LOCO, IN QVO DOMINVS BAPTIZATVS EST. 
 In loco ergo, in quo Dominus baptizatus est, crux lignea 
 stat usque ad collum alta, quae aliquotiens aqua transcendente 
 absconditur. A quo loco ripa ulterior, id est orientalis, in iactu 
 fundae est, citerior uero ripa in supercilio monticuli grande 
 monasterium gestat beati baptistae Iohannis ecclesia clarum, 
 de quo per pontem arcubus suffultum solent descendere ad 
 illam crucem et orare. In extrema fluminis parte quadrata 
 ecclesia quattuor lapideis cancris superposita est, coctili creta 
 desuper tecta, ubi Domini uestimenta, cum baptizaretur, seruata 
 esse dicuntur. Hanc non homines intrare, sed undae cingere ac 
 penetrare solent. Ab eo loco, quo de faucibus maris Galilaeae 
 Iordanis exit, usque ubi mare mortuum intrat, VIII dierum 
 iter.

XIII. DE LOCVSTIS ET MELLE SILVESTRI ET FONTE IOHANNIS. 
 Minimum genus locustarum fuisse, quo pastus est baptista 
 Iohannes, usque hodie apparet; quae corpusculis in modum 
 digiti manus exilibus et breuibus in herbis facile captae 
 coctaeque in oleo pauperem praebent uictum. In eodem deserto 
 sunt arbores, folia lata et rotunda lactei coloris et melliti 
 saporis habentes, quae natura fragilia manibus confricantur et

 

 
 
 
 eduntur. Hoc esse mel siluestre dicitur. Ibidem et fons sancti 
 baptistae Iohannis ostenditur lucida aqua, lapideo protectus 
 tecto, calce perlito.

XIIII. DE FONTE IACOB IVXTA SICHEM. 
 Prope ciuitatem Sichem, quae nunc Neapolis dicitur, ecclesia 
 quadrifida est, hoc est in crucis modum facta, in cuius 
 medio fons Iacob XL cubitis altus, a latere ipso usque ad 
 summum digitorum extentus, de quo Dominus aquas a Samaritana 
 muliere petere dignatus est.

XV. DE TIBERIADE ET CAPHARNAVM ET NAZARETH ET LOCIS IBIDEM SANCTIS. 
 Locus ille, in quo Dominus panes benedixit et pisces, citra 
 mare Galilaeae ad aquilonem ciuitatis Tiberiadis, campus 
 herbosus et planus nunquam ex illo tempore aratus, nulla 
 suscipiens aedificia, fontem tantum, ex quo tunc illi biberunt, 
 ostendens. Qui ergo ab Helia Capharnaum pergunt, per Tiberiadem 
 iter habent, deinde secus mare Galilaeae et locum 
 benedictionis panum, a quo non longe Capharnaum in finibus 
 Zabulon et Neptalim, quae murum non habens angusto inter 
 montem et stagnum situ per maritimam oram orientem uersus 
 longo tramite protenditur, montem ab aquilone, lacum ab 
 austro habens. 
 
 Nazareth muros non habet, sed magna aedificia duasque 
 grandes ecclesias: una in medio ciuitatis supra duos fundata 
 cancros, ubi quondam fuerat domus, in qua Dominus nutritus

 

 
 
 
 est infans. Haec autem ecclesia duobus, ut dictum est, tumulis 
 et interpositis arcubus suffulta habet inferius inter eosdem 
 tumulos fontem lucidissimum, unde ciues omnes aquas in 
 uasculis per trocleas in ecclesiam extrahunt. Altera uero est 
 ecclesia, ubi domus erat, in qua angelus ad Mariam uenit.

XVI. DE MONTE THABOR. 
 Mons Thabor in medio Galilaeae campo in tribus milibus « 
 Manasse (?) ad boream a mari Ceneret distat ex omni parte 
 rotundus, herbosus ualde et floridus altitudinis XXX stadiorum. 
 Vertex ipse campestris et multum amoenus, XX et trium 
 stadiorum spatio dilatatur, ubi grande monasterium grandi 
 quoque silua circumdatur, tres ecclesias habens, iuxta quod 
 Petrus ait: Faciamus hic tria tabernacula. Locus muro 
 cinctus magna gestans aedificia.

XVII. DE SITV DAMASCI. 
 Damascus in campo sita lato et amplo murorum ambitu 
 et crebris munita turribus, quam magna quattuor flumina interfluunt. 
 Ubi dum christiani sancti baptistae Iohannis ecclesiam 
 frequentant, Saracenorum rex cum sua sibi gente aliam instituit 
 atque sacrauit. Plurima extra muros in gyro oliueta. A Thabor 
 Damascum septem dierum iter.

XVIII. DE SITV ALEXANDRIAE ET NILO. 
 Alexandria ab occasu in ortum solis longa ab austro ostiis 
 Nili cingitur, ab aquilone lacu Mareotico, cuius portus ceteris 
 difficilior quasi ad formam humani corporis in capite ipso et 
 statione capacior, in faucibus uero angustior, qua meatus 
 maris ac nauium suscipit, quibus quaedam spirandi subsidia 
 portui subministrantur. Vbi quis angustias atque ora portus 
 euaserit, tamquam reliqua corporis forma, ita diffusio maris 
 longe lateque extenditur. In eiusdem dextera portus parua 
 insula habetur, in qua Farus, id est turris est maxima, 
 nocturno tempore flammarum facibus ardens, ne decepti tenebris 
 nautae in scopulos incidant et uestibuli limitem comprehendere 
 nequeant, qui et ipse semper inquietus est fluctibus 
 hinc inde conlidentibus. Portus uero placidus semper, amplitudinem 
 habens XXX stadiorum. A parte Aegypti urbem intrantibus 
 ad dexteram occurrit ecclesia, in qua beatus euangelista Marcus 
 requiescit, cuius corpus in orientali parte eiusdem ecclesiae 
 ante altare humatum est memoria superposita de quadrato marmore 
 facta. Circa Nilum Aegyptii aggeres crebros propter inruptionem 
 aquarum facere solent, qui si forte custodum incuria 
 rupti fuerint, non irrigant, sed opprimunt terras subiacentes, 
 et qui plana Aegypti incolunt super riuos aquarum sibi domos 
 faciunt transuersis trabibus superponentes.

XVIIII. DE CONSTANTINOPOLI ET BASILICA IN EA, QVAE CRV- CEM DOMINI CONTINET. 
 Constantinopolis undique praeter aquilonem mari cincta, quod 
 a mari magno LX milibus passuum usque ad murum

 

 

 
 
 
 ciuitatis, et a muro ciuitatis usque ad ostia Danubii quadraginta 
 milibus passuum extenditur, ambitu murorum iuxta situm 
 maris anguloso XII milia passuum circumplectitur. Hanc 
 primo Constantinus in Cilicia iuxta mare, quod Asiam Europamque 
 disterminat, aedificare disposuit, sed quadam nocte ferramenta 
 omnia ablata missis, qui requirerent, in parte Europae. 
 ubi nunc est ipsa ciuitas, inuenta sunt. Ibi enim fieri 
 Dei uoluntas intellecta est. In hac urbe basilica miri operis, 
 quae sancta Sophia cognominatur, rotundo scemate et a fundamentis 
 constructa et concamerata, tribus cincta parietibus 
 et magnis sustentata columnis arcubusque sublimata est. Cuius 
 - interior domus in aquilonali sui parte grande et ualde pulchrum 
 armarium habet, in quo capsa lignea ligneo quoque 
 cooperculo tecta crucis dominicae tres particulas continet, 
 longum uidelicet lignum in duas partes incisum et transuersum 
 eiusdem sanctae crucis lignum. Haec tribus tantum per annum 
 diebus, hoc est in cena Domini, in parasceue et in sabbato 
 sancto populis adoranda profertur. Quarum prima capsa illa 
 super altare aureum duos cubitos altitudinis et unum latitudinis 
 habens cum cruce sancta patefacta conponitur. Accedensque 
 primus imperator, deinde cunctus per ordinem laicorum 
 gradus, sanctam crucem adorat et osculatur. Sequenti die 
 imperatrix et omnes matronae uel uirgines idem faciunt, tertia 
 nihilominus die episcopi et cuncti clericorum gradus idem 
 faciunt, et sic capsa reclusa ad supra dictum armarium repor- n

 

 
 
 
 tatur. Quandiu autem super altare manet aperta, totam ecclesiam 
 mirus odor perfundit. De nodis enim ligni sancti liquor 
 odorifer oleo similis profluit, cuius si etiam modica particula 
 contingat, omnem aegritudinem sanat. 
 
 Haec de locis sanctis, prout potui, fidem historiarum secutus 
 exposui et maxime dictatus Arculfi, Galliarum episcopi, quos 
 eruditissimus in scripturis presbyter Adamnanus lacinioso sermone 
 describens tribus libellis conprehendit. Siquidem memoratus 
 antistes desiderio locorum sanctorum patriam deserens 
 terram repromissionis adiit, aliquot mensibus Hierosolimis 
 demoratus est ueteranoque monacho nomine Petro duce pariter 
 atque interprete usus cuncta in circuitu, quae desiderauerat, 
 auida intentione lustrauit. Nec non Alexandriam, Damascum, 
 Constantinopolim Siciliamque percucurrit. Sed cum patriam 
 reuisere uellet, nauis, qua uehebatur, post multos anfractus 
 uento contrario nostram, id est Britaniorum, insulam perlata 
 est, tandemque ipse post nonnulla pericula ad praefatum uirum 
 uenerabilem Adamnanum perueniens iter pariter suum et ea, 
 quae uiderat, explicando pulcherrimae illum historiae docuit 
 esse scriptorem. Ex qua nos aliqua decerpentes ueterumque 
 litteris comparantes tibi legenda transmittimus, obsecrantes per

 

 
 
 
 omnia, ut praesentis saeculi laborem non otio lasciui torporis, 
 sed lectionis orationisque studio tibi temperare satagas.