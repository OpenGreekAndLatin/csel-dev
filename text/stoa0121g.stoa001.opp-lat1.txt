QVOD PELAGII SENSUS, QVI GRATIAM NEGAUIT, PRIMO LOCO NECESSE SIT DESTRUI. 
 De gratia dei et tenuitate liberi arbitrii inluminante sancto 
 spiritu iuxta euangelicas disciplinas et apostolicas regulas tractaturi 
 primo loco Pelagii blasphemias scilicet iam dudum ecclesiae 
 catholicae fide proditas, eruditione confusas, auctoritate 
 calcatas breui et necessario sermone praestringendas esse credidimus, 
 pro eo quod inter reliquas dogmatis sui abominationes 
 etiam laborem hominis ualere posse sine gratia elatione damnabili 
 adfirmare conatus est. et ideo nefarios sensus suos uel 
 ex parte aliqua in medium proferre curabimus, ut sollicitus

 
 
 ++ 
 quisque cognoscat multo aliud esse salutari gratiae officium 
 laboris adiungere, aliud uero nudum absque patrocinio gratiae 
 laborem temeritate una cordis asserere. 
 
 Hic ergo dum altius humanam fragilitatem inmemor diuini 
 timoris extollit, iudicii sui perdidit sanitatem (et) ita ex parte 
 alia cecidit, dum arbitrii libertatem integram praedicat et inlaesam, 
 sicut illi, qui eam ex toto asserunt fuisse euacuatam. 
 hoc itaque loco gemini inter se conluctantur errores, quorum 
 unus solam gratiam, alter solum laborem relicto tramite atque 
 mensura ueritatis insinuat. sectarum genere dispares, sed inpietate 
 consimiles diuerso quidem studio, sed spiritu unius 
 serpentis insibilant. quorum unus, id est solius gratiae praedicator 
 prima quidem fronte uenenum suum sub specie pietatis 
 occultat, alter, id est laboris assertor protinus extantem tumorem 
 inproba elatione manifestat. haec professio insinuando 
 solum laborem ipso sui titulo detestanda, illa magis sub religioso 
 colore metuenda est. haec sacrilegium suum ipsis auribus 
 prodit, illa uirus suum imis uisceribus paene antequam 
 sentiatur infundit. duos angustum obsidere fretum scopulos 
 putes, quorum unus subdeprimitur in profundum, alter minatur 
 in caelum. unus infestus nauigantibus cernitur, alter caeca 
 naufragia inprouisus operatur. ille gratiam loquitur, hic laborem. 
 utrumque eloquia diuina confirmant. si dissidentes remoueas 
 et dicta coniungas, plena fidei sinceritas apparebit. sed 
 quia uelut temerarii remiges sine magistro inexplorato mari 
 uela conmittunt ac temperare moderamina nesciunt et gubernacula 
 tractare non norunt, hic tamquam in Scyllae male dextrum 
 fertur periclum, ille in laeuum Charybdis tendit abruptum. 
 et quid eos inter haec facere oporteat, si requiras: prouiso

 
 
 
 gubernatore nauem fluctibus credant, medium teneant cursum 
 et ambo flatu dextro perducentur ad portum. 
 
 Videamus, cui impietati geminum hunc errorem adsimilare 
 uel conferre possimus. pari modo in petram scandali offendunt 
 uel illi, qui Christum dominum solum deum, uel illi, qui 
 solum hominem amissa discretionis luce asserere praesumpserunt. 
 paene utraque nimietas, dum discretionem atque discrimen 
 tenere nescit, aequale crimen incurrit. proinde qui Christum 
 solum hominem dixerit, negauit auctoris potentiam, qui solum 
 deum, perdidit misericordiam redemptoris. ac sic, qui unam 
 in domino saluatore substantiam confitentur, in hanc constringentur 
 necessitatem, ut aut solum hominem caelo lapsum aut 
 solum deum cogantur dicere crucifixum. sed non ita est. mortem 
 enim nec solus deus sentire nec solus homo superare potuisset 
 et ideo eam pro geminae ratione substantiae homo 
 suscepit et deus uicit. si ergo partibus proprietates suas reddas 
 et Christum deum simul atque hominem credas et asseras, 
 perinde est ac si gratiam cum labore coniungas et ab adiutorio 
 dei conatum hominis non repellas ita tamen, ut adnitentis deuotioni 
 elationis culpam penitus non admisceas, quia, quantum 
 detrimenti est non laborare, tantum periculi de labore praesumere. 
 
 Dicit ergo Pelagius, quod ad obtinendam salutem natura 
 hominis sibi sola sufficiat. ita haec pestifer doctor adfirmat, 
 quasi adhuc factura conditionis nostrae in statu suo inlibata 
 permaneat. ego arbitror, quod libertas arbitrii sibi sola sufficere 
 sine praesidio gratiae non potuerit, etiam antequam priuilegium 
 illius transgressio prima uiolaret. quomodo uero nunc 
 potest sibi sola sufficere, ad cuius arrogantiam dicitur: quia 
 sine me nihil potestis facere, ad cuius praesumptionem 
 diuinus sermo dirigitur: nisi dominus aedificauerit domum,

 

 
 
 
 in uanum laborant qui aedificant eam? quod utique 
 elationi sine gratia perficere denegatur, humilitati uero cum 
 gratia inplere conceditur. 
 
 Prosequitur adhuc Pelagius Adam mortalem factum, qui, 
 sine peccasset siue non peccasset, esset moriturus. sed cum 
 dicat apostolus: propterea, inquit, sicut per unum hominem 
 in hunc mundum peccatum intrauit et per peccatum 
 mors, intellegis, quia, si peccatum non praecessisset, 
 mors secuta non esset et donata inmortalitas perdurasset, quam 
 utique manifestum est sub proposita lege praestitam et cum 
 conditione conlatam, ut, si non recessisset superbus ab oboedientia, 
 permaneret aeternus in gloria. nam cum interdictum 
 caeleste sanxisset dicens: in quacumque die comederitis 
 de ligno scientiae boni et mali, morte moriemini, inliciti 
 gustus malesuada praesumptio facta est ex accidenti mortis 
 occasio. morte, inquit, morieris. si nihil largientis contulit 
 gratia, quid est quod abstulit damnantis offensa? mors 
 itaque, id est peregrinum et aduenticium malum non est ordo 
 naturae, sed poena sententiae. quoniam, inquit, dominus 
 mortem non fecit. aeternitatem creditam fuisse homini liuor 
 ipse testatur inimici et, quia ei inmortalitatem deiectus inuidit, 
 ideo causam mortis ingessit dicendo: in quacumque die 
 comederitis de ligno hoc, aperientur oculi uestri et 
 eritis sicut dii. si hoc tantum dixisset: cum manducaueritis, 
 satietatem de cibi suauitate capietis, usque ad concupiscentiae 
 carnalis inlecebram transgressio peruenisset. cum uero hanc 
 praeuaricationis proposuerit finem dicendo: eritis sicut dii, 
 edacitatis culpa usque ad diuinitatis ambitum et usque ad crimen 
 maiestatis accessit. facti sunt ergo sicut dii dono gratiae caelestis 
 exuti et de beatae stationis culmine proturbati, ac sic callidus 
 serpens pro superbiae malo eiectus e caelo machinas sibi

 

 
 
 
 ad hominem subruendum de casu proprio lapsuque disposuit 
 et quomodo cecidit, sic decepit. 
 
 Quid uero aliud intellegendum est etiam in ipsa, qua homo 
 conditus est, dei imagine nisi perennitatis insigne? quam perennitatem 
 non solum animae non ademptam, sed etiam corpori agnoscis 
 resurrectionis uirtute reparatam. quapropter inmortalitatem 
 homini conmissam non dubites ante culpam, quam reddi perspicis 
 etiam post ruinam. 
 
 Asserit ergo Pelagius Adam, siue peccasset siue non peccasset, 
 omnimodis fuisse moriturum. et hoc ex ipsa prauitate 
 descendit, qua negat originale delictum. dum enim adfirmare 
 contendit mort[al]em necessitatem conditionis fuisse, non transgressionis, 
 uult uideri originem huius debiti non a seruo, sed a 
 domino, non a contemptore, sed ab auctore coepisse, ut mortis 
 lex ordinationis credatur esse, non criminis. et hanc lugendam 
 contritionem super humanum genus non praeuaricator putetur 
 transmisisse, sed conditor? et ubi est illud: inuidia autem 
 diaboli mors introiuit in orbem terrarum? dum autem 
 peccatum originis denegat, tollit omnino causam, qua redemptor 
 aduenerit. uideamus, utrum per uoluntatem dei an per hominis 
 prauitatem infelix et deflenda conditio initium sumpserit. audi 
 quid tuba personet ueritatis: propterea, inquit, sicut per 
 unum hominem in hunc mundum peccatum intrauit 
 et per peccatum mors, ita in omnes homines mors pertransiit, 
 in quo omnes peccauerunt. dicendo Pelagius 
 Adam mortalem factum in primo facturae ordine constituit 
 mortem, quam pro noxa praeuaricationis tertio gradu constat 
 inpositam. homo enim opus dei, peccatum opus diaboli, mors 
 poena peccati. nam apostolus non dixit: uoluntas dei mors, 
 sed: stipendium peccati mors. 
 
 
 Dolos ergo eius in profundo latentes sollicitius inspiciamus. 
 ideo mortem adplicat conditori, ut, de quo potissimum malo

 

 
 
 
 initium ducat, non possit agnosci ac sic liberius adfirmet infantes 
 nexu originis non teneri. quod cum dicit, duplici impietate 
 blasphemat, dum et mortem ad auctoris inuidiam reuocat 
 et negando originale uinculum gratiam reparatoris euacuat. 
 itaque ut posset asserere paruulos baptismo non egere, generale 
 peccatum negauit. quo negato hic ordo erroris sui fuit, . 
 ut, unde mors esset generata, nesciret. quid mirum si arborem 
 illam in fructibus non agnoscat, quam noluit in radice cognoscere? 
 quandoquidem causam uulneris subprimit et abscondit 
 gladium, quo uulnus inflictum est. stipendium, inquit, peccati 
 mors. quia intellegere neglexit tanti principem mali, ideo ignorauit 
 inpositam mortis conditionem pedisequam esse peccati, de 
 qua praefati sumus: stipendium peccati mors. dignam secundum 
 tale opus mercedem recepit, tale stipendium meruit qui 
 diabolo militauit. unde uas electionis euidentissime rationem redemptionis 
 ostendit et praedicat dicens: quid enim, cum adhuc 
 infirmi essemus, Christus pro impiis mortuus est? 
 uix enim pro iusto quis moritur. hoc est dicere: si abundasset 
 in terris iustitia, non fuisset e caelis transmissa medicina. 
 sed ut adueniret unica sanitas, generalis exegit infirmitas. 
 
 
 Inter haec cum Pelagius tantis sacrilegiorum uinculis inligetur, 
 non mirum si per reprobum sensum multiplici tradatur 
 errori, qui se per solum laborem putat posse saluari. merito 
 contra huius arrogantiae praesumptionem sermo diuinus uim 
 suae auctoritatis uel increpationis exseruit: nemo, inquit, uenit 
 ad me, nisi pater adtraxerit eum, et iterum: non uolentis 
 neque currentis, sed miserentis est dei. quod merito 
 ad se dictum esse reputabit, qui salutem suam cum Pelagio 
 propria in uoluntate ac uirtute constituit. quod utique illi 
 obici non necesse est, qui non de solo labore praesumit, sed 
 conatibus suis cotidianam dei misericordiam et iugem gratiam

 

 
 
 
 inplorandam esse cognoscit et auxilium domini peruigili exobsecratione 
 deposcit.

II. CONTRA OBIECTIONEM PELAGII, QVA DICIT PAEUULOS BAPTISMO NON EGERE. 
 Adtendit etiam hoc Pelagius: si per baptismi donum tollitur 
 originale peccatum, de duobus baptizatis nati debent hoc 
 carere peccato. quomodo, inquit, mittunt ad posteros, quod 
 ipsi in se minime habuerunt? quibus facile respondetur duas 
 esse natiuitates, de quarum una peccatum ex generantis uoluptate 
 transmittitur, ex alia sanctificatio de regenerantis adoptione 
 donatur. quomodo, inquit, mittunt ad posteros, quod ipsi 
 in se minime habuerunt? quam inrationabilis et plena iniquitatis 
 obiectio! non uis, ut transfundant in posteros quod naturae 
 est, et uis, ut eis possint uelut de suo conferre quod 
 gratiae est, de qua natura apostolus dicit: eratis, inquit, natura 
 filii irae. merito quasi de proprio dare nequeunt, quod 
 de sursum et extrinsecus acceperunt. inprudentissime per parentes 
 filiis innocentiae puritatem Pelagius dari credit. ad parentum 
 ministerium natiuitas secunda non pertinet. officium uult 
 esse hominis quod dei munus est, ut uelut quodam hereditario 
 ordine per hominum currat posteritatem quod extra humanam 
 constat esse substantiam. originale autem peccatum ex 
 parentibus etiam baptizatis per carnis originem ad filios transire 
 non dubium est dicentibus nobis cotidie cum propheta: 
 ecce enim in iniquitatibus conceptus sum et in delictis 
 peperit me mater mea, sicut et apostolus istud insanabile 
 piaculum ex uno in omnes homines pertransisse confirmat. 
 

 
 
 
 
 Sed dicit Pelagius ideo non esse originale peccatum, quia 
 ipsa concupiscentia generationis ex deo sit. unde autem ueniat 
 nexus iste, qui posteros trahit, si requiras: sine dubio per incentiuum 
 maledictae generationis ardorem et per inlecebrosum 
 utriusque parentis amplexum. nam cum illum solum uideas 
 ab originali inmunem esse contagione, qui non carne, sed spiritu, 
 nec erubescenda passione, sed stupenda benedictione conceptus 
 est, agnosce causam mali originalis de oblectamento 
 natum conceptionis et de uitio uoluptatis. propterea etiam 
 Adam et Euam in origine sua obnoxios conditio ista non tenuit, 
 quia a duorum ministerio eorum quoque ortus alienus inlecebram 
 in sui natiuitate et creatione nesciuit. sed forsitan requiras, 
 quare in conceptu sit positum originale delictum. initium totius 
 ruinae inoboedientia fuit. primum enim exaltatus homo postea 
 humiliatus est et confusus. et quia, cum in honore esset, 
 non intellexit, ideo conparatus est iumentis insipientibus 
 et similis factus est illis.- quamdiu ergo circa auctoris 
 obsequium humilitas reuerentiam tenuit, nuditatem conscientia 
 inmaculata non sensit, cum uero illo animo, ut deus esset, 
 gustum cibi letalis adpetiit et damnandam cupiditatem in ambitum 
 maiestatis extendit, inmemor legis et mandatorum legis 
 rebellis multatur inpugnatione membrorum et, dum aequalitatem 
 domini sui praesumit, corporis sui perdidit potestatem. 
 de superbia nata est incontinentia. nam quid in eo percussum 
 esset ostendit, quando uerecunda contexit. praecessit elatio, 
 secuta confusio est. diuinitatis ambitiosus libidinis coepit esse 
 captiuus. 
 
 Sed forsitan dicas: dum haec disseris, nuptias damnare deprehenderis. 
 non ita est. ordinatio nuptialis ex benedictione

 

 
 
 
 coepit, generatio corruptionem ex transgressione concepit. inter 
 nuptiarum munus adhuc in paradiso a creatore concessum et 
 earum usum, qui extra paradisum iam sumpsit exordium, peccatum 
 in medio fuit. inter generationem et concupiscentiam 
 quidquid praeceptio diuina constituit, hoc laudo, quidquid humana 
 praeuaricatio adiecit, hoc reprobo. quomodo si aliquis 
 atro inquinamento candorem niueae uestis aspergat, non displicet 
 factura, sed macula. uestimenti non amisit usum, etsi perdidit 
 dignitatem. futura erat indubitanter casta et sincera 
 generatio, si non intercessisset inimica transgressio. sed inmaculatos 
 thoros caro maledictioni addicta maculauit et per 
 superbiae spiritum simplicem corrupit affectum et sicut inmortalitatis 
 priuilegium, ita donum perdidit puritatis. non in querellam 
 uocatur nuptialis gratia, sed obscenae passionis iniuria. 
 non aurum in culpam uenit, sed quidquid auro obryzo adulterinum 
 fraus iniquitatis admiscuit, sicut ipsius Pelagii spiritum 
 ad meliora studia a deo conditum corruptione pestifera nequitiae 
 auctor infecit.

III. CONTRA HOC, QVOD DICUNT, QVIA PER SOLAM GRATIAM OMNIS HOMO SINE ULLO LABORE SALUETUR. 
 Nunc ueniendum est ad illos, qui, dum gratiam aliis dari 
 aliis negari asserunt, munus gratiae cum Pelagio perdiderunt. 
 dicunt ergo ad cultum dei atque famulatum etiam post baptismi 
 salutare donum deuotae seruitutis oboedientiam non requiri, sed 
 solam per se gratiam effectum humanae salutis operari. totum, 
 inquiunt, solius est gratiae. istud melius a nobis poterit dici, 
 hoc magis nostris partibus conueniet adplicari, qui non in 
 partem, sed in totum genus humanum gratiae beneficia fatemur 
 extendi, sic tamen, ut ei uigilantiae humanae studium per

 
 
 
 omnia iudicemus adiungi. nam qui negat gratiae adsociandum 
 famuli laboris conatum, subtrahit homini seruitutis officium. 
 nescio ubi aut quando ab opere feriari, quando otio debeat 
 derelinqui, qui etiam in paradiso iubetur operari, in quo, sicut 
 legimus, ita est constitutus, ut operaretur et custodiret 
 illum. 
 
 CONTRA EUM SENSUM, QVI DICENDO: UNUB AD MORTEM PRAEORDI- NATUS, ALTER AD UITAM PRAEDESTINATUS EST, REBUS IPSIS SPEM INTERCLUDIT ORANDI. 
 Cum dixerint: totum gratiae dei est, quis non ad tam reuerendum 
 nomen omni cordis inclinetur affectu? sed cum responderimus: 
 totum plane gratiae est, sed omnibus eam offert atque 
 ingerit ad salutem omnium conditor ac redemptor, ad haec 
 illi longe a pietatis tramite recedentes respondere praesument: 
 non eam saluator omnibus dedit, quia nec pro omnibus mortuus 
 est. ecce statim in secundis apparet gratiae inpugnator, 
 qui in primis putabatur assertor. obiciunt nomen gratiae, ut abominandum 
 sensum operiant blasphemiae. in alterutram itaque 
 partem subsidia orationis excludunt. quid enim ultra speret, 
 quem iam gratia suum fecit? in quo e contrario non desperet, 
 quem praefinitio uiolenta damnauit? in hoc culpa, in illo 
 gratia locum non habet. periclitabitur in utroque iustitia. remunerabitur 
 sine fidei merito adsumptus, damnabitur sine proprio 
 crimine derelictus. salus illuc ingerenda est non quaerenti, 
 hinc auferenda laboranti. 
 
 
 Sed dicis: ideo orare debet, quia ex qua parte sit nescit. 
 quis non putet rationabiliter ac sapienter fuisse responsum? 
 sed quid orare homini proderit in una harum duarum conditione 
 omnimodis constituto? nam etsi ad quam partem fuerit

 

 
 
 
 deputatus ignorat, utramque tamen partem defixam esse et inmutabilem 
 non ignorat. quid refert, si nondum nouerit locum 
 suum, qui definitissime nouit, quia nullum iam recipiat uel 
 dextera periculum uel sinistra profectum? quodsi adhuc tam confusa 
 persuasio orationem necessariam putat, indubitanter agnoscat, 
 quia contra definitionem suam et de salute ad perditionem 
 et de perditione transire poterit ad salutem. si ergo orandi usum 
 praetermittendum esse non aestimat, studium non excludat 
 operandi. quid est hoc? pulsare debere me iudicas et aperiendum 
 mihi esse desperas? alterutrum ergo faciat, aut fructum 
 orationis neget aut legem statutae perditionis excludat. uidemus 
 itaque, quia haec plena erroris assertio, dum causam 
 intercludit orandi, de luce gratiae incipit et finis eius in tenebras 
 sacrilegii decurrit ac deficit. sic diabolus calliditate ueteris 
 artificii ac multiformis ingenii condit blandimenta peccandi. 
 sic etiam malefici facere solent, qui mortiferos herbarum temperant 
 sucos, in condito aut aliquo dulci poculo nescientibus propinaturis 
 gustum mentita suauitate conponunt, uirus amaritudinis 
 obscurant fraude dulcedinis. prouocat primus odor poculi, 
 sed praefocat inclusus sapor ueneni. mel est quod ascendit in 
 labia, fel est quod descendit in uiscera. 
 
 Dicunt, quod in alterutro rerum statu illos sibi mors uindicet, 
 istos uita defendat. quae cum dicant, qui unum in origine 
 perditum, alterum in praedestinatione adfirmat electum, uide 
 quo inproba persuasione declinet. quid enim aliud dicit, nisi 
 quod adiutorio orationis neuter indigeat? nam iam praeordinatis 
 ad uitam necessaria non erit, deputatis ad mortem prodesse 
 non poterit. in isto superuacua, in illo infirma iudicabitur. 
 beneficia supplicationis, qui in adquisitionis praedestinatione est, 
 non requirit, qui uero in perditionis parte, non recipit. quodsi 
 curam impendendam aestimat orationi, indubitanter intellegat

 
 
 
 ea, quae imminent, posse mutari secundum illud euangelicum: 
 uigilate et orate, ne intretis in temptationem, item: uigilate 
 itaque omni tempore orantes, ut digni habeamini 
 fugere ista omnia, quae futura sunt, et stare ante 
 filium hominis, et iterum: hoc genus daemonii non 
 eicitur nisi per orationem et ieiunium. quodsi oratio 
 necessaria non est, cur ipse, qui exorandus est, formam orationis 
 instituit et orauit? in eo ergo, qui indoctis auribus solius 
 gratiae assertione blanditur, propheticum illud inplebitur: malignus, 
 inquit, nocet, cum se commiscuerit iusto. auri 
 species primo colore praefertur, sed plumbi uilitas intrinsecus 
 latere deprehenditur. quomodo si sub praelato mentiti ciuis habitu 
 subito hostis appareat aut si se inimici dolosa subtilitas transfiguret 
 in angelum lucis, ita sub pietatis fronte gentilitatis malum 
 et intra gratiae uocabulum absconditum erit fatale decretum. 
 si ergo unus ad uitam, alter ad perditionem, ut asserunt, deputatus 
 est, sicut quidam sanctorum dixit, non iudicandi nascimur, 
 sed iudicati, neque ulla sibi iuxta haec poterit aequitas 
 constare iudicii. nam si nihil deus famulo dedit, a famulo quid 
 reposcet ?

IIII. LEGIS OPERA DESTRUUNTUR ET GRATIAE COMMENDANTUR UEL . CONTRA HOC, QVOD INDOCTISS1ME TESTIMONIA PRO SOLIUS GRATIAE ADSERTIONE PROPONUNT. 
 Legimus, inquiunt, ad Romanos: si enim Abraham ex 
 operibus iustificatus est, habet gloriam, sed non apud 
 deum, item: ei autem, qui operatur, merces non inputatur 
 secundum gratiam, sed secundum debitum. 
 ei uero, qui non operatur, credenti autem in eum, qui 
 iustificat impium, reputatur fides eius ad iustitiam. 
 addunt etiam: si autem gratia non ex operibus,

 

 

 

 
 
 
 alioquin gratia iam non est gratia. quibus respondendum est 
 duo esse genera operum, quorum unum post aduentum domini 
 remouetur, aliud adprobatur. nam dicendo: ei uero, qui 
 non operatur, credenti autem in eum, qui iustificat 
 impium, reputatur fides eius ad iustitiam, aperte fidem 
 legis operibus anteponit. neque enim apostolorum testimonia 
 conpugnantia et contraria sibi esse dicemus, cum alius apostolus 
 dicat: fides sine operibus mortua est, et iterum: 
 ostende mihi fidem tuam sine operibus et ego ostendam 
 tibi ex operibus fidem meam. tu credis, quoniam 
 unus deus est, bene facis. et daemones credunt et 
 contremiscunt, item: sicut enim corpus sine spiritu 
 mortuum est, ita et fides sine operibus mortua est. 
 sed nec ipse doctor gentium Paulus diuersus sibi et contrarius 
 apparebit ita dicens: in omnibus exhibeamus nosmet 
 ipsos sicut dei ministros in multa patientia, in tribulationibus, 
 in necessitatibus, in angustiis, in plagis, 
 in carceribus, in seditionibus, in laboribus, et iterum: 
 unusquisque propriam mercedem accipiet secundum 
 suum laborem. quae imperitis indoctis et his, qui ueritati 
 obstinato spiritu reluctantur, discordantia uidebuntur. uerum 
 iuxta catholicam regulam opera legis euacuantur, quae secundum 
 litteram sunt, et ea, quae post gratiam comitante gratia 
 gerenda sunt, asseruntur. 
 
 Uideamus si hoc ita esse rebus ipsis adprobare ualeamus. 
 opera legis destrui legimus, cum Iudaeorum conprimit elationem 
 dicens: ubi est, inquit, gloriatio tua? exclusa est. 
 per quam legem? factorum? non, sed per legem fidei. 
 arbitramur enim iustificari hominem per fidem sine 
 operibus legis. similiter et ad Galatas dicit: scientes, inquit, 
 quod non iustificatur homo ex operibus legis

 

 
 
 
 nisi per fidem Christi Iesu, et nos in Christo Iesu 
 credimus, ut iustificemur ex fide Christi et non ex 
 operibus legis. propter quod ex operibus legis non 
 iustificabitur omnis caro coram illo. ac sic euacuari 
 opera error impius dixit, sed quae illa essent dolosa calliditate 
 subpressit. nunc ergo patieris intellegendi difficultatem, si personarum 
 uel operum intellexeris distinctionem. ad Iudaeos enim 
 dicitur: non iustificabitur ex operibus legis omnis caro. 
 ad Christianos uero iam in Christo renatos ita instructionis 
 sermo dirigitur: operamini bonum ad omnes, maxime 
 autem ad domesticos fidei, et iterum: itaque, fratres 
 mei dilecti, stabiles estote et inmobiles, abundantes 
 in opere domini semper, scientes quod labor uester 
 non est inanis in domino. ad Christianos, inquam, dicitur: 
 sic luceat lux uestra coram omnibus hominibus, 
 ut uideant bona opera uestra et glorificent patrem 
 uestrum, qui est in caelis, id est, ut non tam otio resoluamur, 
 quam de operibus bonis non in nobis, sed in domino 
 gloriemur. ad Christianos dicitur: in ueritate conperi, quoniam 
 non est personarum acceptor deus, sed in omni 
 gente, qui timet illum et operatur iustitiam, acceptus 
 est illi.

V. DB EO QVOD AIT: GRATIA DEI SUM ID QVOD SUM. 
 Audi apostolum laborem eum gratia humili confessione miscentem: 
 gratia autem dei sum id, quod sum, et gratia 
 illius in me uacua non fuit, sed abundantius illis omnibus 
 laboraui: non ego autem, sed gratia dei mecum. 
 uide quomodo ad gratiae donum semper subiungit laboris

 

 

 
 
 
 obsequium: non ego autem. quia mentionem solius laboris 
 intulerat, cito quasi ad amplexum matris gratiae recucurrit 
 dicens: sed gratia dei mecum. gratia, inquit, dei sum. 
 primas partes soli gratiae pie subiectus adscripsit, media quaeque 
 labori magister oboedientiae deputauit, utrumque in consummatione 
 moderatus gratiam laboremque coniunxit. non 
 dixit: ego sine gratia uel gratia sine me, sed gratia dei mecum. 
 quae prius singillatim distincta protulerat, quam bene 
 in sermonis fine conexuit. ac sic apud regeneratos, quando 
 gratia sine labore uel labor sine gratia in scripturis ponitur, 
 supprimitur, non separatur. cum unum sine altero dicitur, 
 tacetur alterum, non negatur secundum illam regulam, quam 
 antistes Augustinus insinuat: non omnia quae tacentur 
 negantur. 
 
 Sed et alio loco dicit apostolus: castigo corpus meum et 
 in seruitutem redigo, ne forte, cum aliis praedicauerim, 
 ipse reprobus efficiar. ecce beatus apostolus iam 
 Christo adquisitus, iam uas electionis effectus nequaquam sub 
 nomine praedestinationis et gratiae otio manus relaxat, sed cum 
 dei beneficiis conatus suos iungit et dicit: castigo corpus 
 meum et in seruitutem redigo. ecce iam partis dexterae 
 miles est, et uide, quomodo periclitari metuit iam probatus, 
 quomodo reprobari pertimescit electus. iam uictoriam in manibus 
 habet et necdum arma deponit, iam perductus est ad 
 triumphum et adhuc militiae pertimescit euentum. quae cum 
 ita sint, perspice te non contra infirmam quamcumque personam, 
 sed contra summi apostoli doctrinam armis impii 
 erroris insurgere et Christo, qui intra eum loquitur, contradicere. 
 dumque laboris seruitium et orandi causas adimis, ianuam salutis 
 humano generi intercludere te agnosce et, dum Pelagii

 

 
 
 
 impietatem nescis refugere, ad Manichaeorum dogma pestiferum, 
 qui liberum arbitrium totum denegant, te intellege declinare.

VI. QVOMODO INTELLEGENDUM SIT: GRATIA, INQVIT, SALUI FACTI ESTIS PER FIDEM, ET HOC NON EX UOBIS. DEI ENIM DONUM EST, NON EX OPERIBUS, NE QVIS GLORIETUR. UBI ET FIDES INTER OPERA NUMERATUR ET CIBUS LEGIS PERIRE, CIBUS GRATIAE MANERE DESCRIBITUR. 
 Sicut inter opera legis et fidei desidiae amicus et discretionis 
 ignarus ab intellegentiae tramite deuiasti, ita inter duo gratiae 
 tempora persuasionem tuam pessimum ducem secutus lucentem 
 catholicae fidei regulam perdidisti. tempus gratiae, quo redempti 
 sumus, merita hominum non expectauit, opera penitus non quaesiuit, 
 sola deus fidei nostrae deuotione contentus fuit secundum 
 illud apostoli: credidit Abraham deo et reputatum est 
 illi ad iustitiam, sicut et alio loco dicit: iustus autem ex 
 fide mea uiuit. quod si subtraxerit se, non placebit 
 animae meae. iustum eum et ex fide uiuere asseruit, quia 
 ei fidem et iustitiam quaerenti contulisse se meminit. sed 
 dicendo: quod si subtraxerit se, cum ad deuia uoluntarius 
 declinauit, non periit quasi derelictus, qui se ingerenti misericordiae 
 subtraxit ingratus. item ad Hebraeos: credere autem 
 oportet accedentem ad deum, quia est, et inquirentibus 
 se remunerator fit. quam bene et domini officium coniunxit 
 et famuli dicendo: et inquirentibus se remunerator 
 fit. sicut enim ad deum largitio remunerandi, ita ad hominem 
 deuotio respicit inquirendi. 
 
 Sed dicis fidem ipsam non omnibus posse conpetere. non 
 mirum si homini, ad quem denegas opera pertinere, etiam 
 fidem studeas derogare, quam manifestum est inter opera

 

 
 
 
 putari, sicut habemus in euangelio: operamini non cibum, 
 qui perit, sed qui permanet in uitam aeternam, ubi 
 cibus, id est intellectus litterae perire, cibus uero gratiae, id 
 est fides permanere describitur. et ita continuatus sermo consequitur: 
 dixerunt ad eum Iudaei: quid faciemus, ut 
 operemur opera dei? respondit Iesus et dixit eis: hoc 
 est opus dei, ut credatis in eum, quem misit ille. aduertis, 
 quia nihil in famulatu dei sine opere geritur, quando 
 et is, qui credere uidetur, operatur? item in apostolo: neque 
 circumcisio aliquid ualet neque praeputium, sed fides, 
 quae per caritatem operatur. similiter et ad Thessalonicenses 
 [secunda]: dignetur uos uocatione sua deus et 
 impleat omnem uoluntatem bonitatis et opus fidei in 
 uobis, et de Abraham in epistola apostoli Iacobi: uides, 
 quia fides cooperabatur operibus illius et ex operibus 
 fides consummata est. geminum hic officium recognosce 
 et operationis et fidei. gratia, inquit, salui facti estis per 
 fidem. prima itaque uocatio conpendia fidei requirit a nobis, 
 sequentis uero temporis gratia redemptis ablutis innouatis sedulitatem 
 operis et curam laboriosae seruitutis indicit, ut quod 
 sine labore accepimus opitulante adiutorio cum labore seruemus 
 apostolo commonente: uidete, inquit, ne in uacuum gratiam 
 dei recipiatis. agnosce distinctos esse gradus uocationis et 
 consummationis. fidem expectat a paruulis, opera etiam cum 
 fide a confirmatis requirit ita tamen, ut credulitatis affectum 
 proficientibus augeat et laborantibus adiutor cotidianus adsistat.

VII. CONTRA HOC, QVOD DICUNT LIBERUM ARBITRIUM EX TOTO FUISSE SUBLATUM. 
 Huius inprobae persuasionis assertor hominem intellectu 
 locupletatum, ratione praeditum, diuinae imaginis honore decoratum 
 brutis animantibus et iumentis insipientibus aestimat 
 conparandum, ut ad uiam rectam nullo suo ductu, sed uiolento 
 tantum auctoris imperio pertrahatur. quo genere eum etiam 
 insensibilibus adsimilare contendit elementis, ut sicut de ratione 
 terrarum, quae nihil ubertatis arbitrio suo proferunt, quae propriae 
 fecunditatis ignarae sunt, quibus sensus alicuius nec 
 libertas subpetit nec uoluntas, frugum tamen prouentus ex his 
 cultore operante capiuntur, ita ex homine ab omni exercitio 
 uirtutis otioso iustitiae fructus ac bonarum rerum adpetitus 
 atque profectus solo deo insistente sumantur et, quasi in nullo 
 uel sentiat uel consentiat, ita, quaecumque adpetierit gesseritue, 
 in nullo ad conatum eius ac studium pertinere iudicentur, et 
 sicut mare magnum, quod huc atque illuc uentis agitantibus 
 uolutatur, ita ad quodcumque bonum facinus sine ullo affectu 
 suo solo diuinae potestatis inpulsu mens humana uersetur. 
 quae cum ita sint, si hominem a sinistra mali non reuocat 
 intellectus, si ad dexteram boni non excitat ambitus, iam non 
 hominis tenebitur conditione, sed pecudis. 
 
 Ecce haereticus sub praetextu gratiae qualem uult hominem 
 esse post gratiam. itaque si liberum arbitrium ex toto periit, 
 quod utique in amore innocentiae uel operatione iustitiae uel 
 in corporis sanctificatione consistit, si hoc ex toto in primi 
 hominis praeuaricatione sublatum est, quomodo legimus: iustitiam 
 discite, qui habitatis terram, et iterum: iustus 
 autem ex fide mea uiuit, et: iusti hereditate

 

 
 
 
 possidebunt terram, et: oculi domini super iustos et aures 
 eius ad preces eorum? numquid penitus interiit innocentia, 
 quia in primo eius gradu possessor eius stare neglexit? non 
 opinor, quia scriptum est: innocentes et recti adhaeserunt 
 mihi, et iterum: quis stabit in loco sancto eius? innocens 
 manibus et mundo corde, et iterum: dominus non 
 priuabit bonis ambulantes in innocentia. numquid sanctificatio 
 corporis ex toto amissa esse credenda est, quia membris 
 in seruo rebelli suam non seruantibus seruitutem discussa est 
 primae dignitas puritatis? non utique, quia legimus: ut exhibeatis 
 corpora uestra hostiam uiuam sanctam placentem 
 deo, et iterum: sancti estote, quia ego sanctus 
 sum. ita hoc genere bonorum illorum, quae male securus 
 paradisi incola a benigno auctore susceperat, non periit actio, 
 etsi est amissa perfectio. non, inquam, harum uirtutum periit 
 castitas, etsi est temerata uirginalis integritas.

VIII. QVALITER INFIRMITAS LIBERI ARBITRII INTELLEGENDA SIT. 
 Sed interrogas et ais: quomodo intellegendum est infirmatum 
 humanae mentis arbitrium ? adtenuata libertas eius ita gratiae 
 adminicula plus requirit, sicut homo longa infirmitate confectus 
 adiutoriis ac solaciis gressu titubante magis indiget. igitur 
 sicut post inueteratam luxuriae consuetudinem reparatio continentiae 
 multo labore constabit et sicut longo temulentiae usu 
 captiuata sobrietas cum uiolentia rigidae crucis uix recipitur, 
 quae prius, cum inlaesa teneretur, paruo negotio seruabatur, 
 siquidem cum uoluptate quadam inuiolata conscientia

 

 
 
 
 possidetur, et quemadmodum post diuersa carnalium blandimenta 
 uitiorum, quae facile prima aetas statum suum retinens cal-. 
 care potuisset, cum magno luctamine uelut contra ardui montis 
 ascensum ad uirtutis uiam reditur, ita humani arbitrii a deo 
 concessa libertas florem uigoremque gratiae suae perdidit, tamen 
 ipsa non periit, ut diuina munera non tam interdicta sibi sen- . 
 tiat, quam cum summo labore ac sudore per adiutorii patrocinium 
 sibi repetenda esse cognoscat.,
 
 Audi legislatorem de uoluntatis arbitrio disputantem, cum 
 dicit: posui ante faciem tuam uitam et mortem, bonum 
 et malum. elige uitam, ut uiuas, et iterum: uiam ueritatis 
 elegi, iudicia tua non sum oblitus. uides quod 
 neminem hic premit fati uel inpositae perditionis necessitas, 
 ubi conpetit eligendi potestas, neque in unam partem trahit 
 praedestinatio, ubi utriusque partis defertur electio. item: fiat 
 manus tua, ut saluum me faciat, quia mandata tua 
 elegi, hoc est dicere: sollicitabat me quidem in sinistram 
 partem perniciosa mundi uoluptas, sed, in dexteram mandatorum 
 tuorum traxit utilitas. itaque cum gentes ipsae ad mali 
 boniue iudicium insito sibi dirigantur arbitrio, quanto magis 
 moderari ad bonam partem uoluntatis suae libertatem potest 
 humilis Christianus, qui possibilitatem suam in dei adiutoris 
 uirtute constituit, ad quem dicitur: si uis perfectus esse, 
 uade, uende quae habes, et iterum: uis sanus fieri? 
 conscius, quantum cordi humano potens factor indiderit, uoluntatem 
 ipsius, quem est sanaturus, interrogat. nam et alio loco 
 populum ambulantem concessa arbitrii libertate sic arguit: 
 educ foras populum caecum et oculos habentem, surdum 
 et aures ei sunt. hic quod surdus et caecus est, contumaciae 
 esse intellegitur, non naturae. et in euangelio aperte 
 ostendit inditum esse homini bonae uoluntatis affectum: si quis,

 

 
 
 
 inquit, uult post me uenire, abneget se ipsum sibi et 
 tollat crucem suam et sequatur me, hoc est dicere: meae 
 miserationis est, ut uoceris, sed tuae uoluntati conmissum est, 
 ut sequaris. 
 
 Uideamus si per otium ad se inuitet hominem deus. abneget, 
 inquit, se ipsum sibi, id est, qui malus est bonus 
 esse contendat et supplicans dicat: et ex uoluntate mea 
 confitebor illi. iubetur unusquisque ex uoluntate conuerti, ne 
 peccator fortasse desperet in melius se posse mutari. si quis, 
 inquit, uult post me uenire, abneget se ipsum sibi, id 
 est, alter efficiatur ex altero. patientia uincat iracundiam, 
 temperantia refrenet concupiscentiam, humilitas exturbet superbiam, 
 crux conterat uoluptatem. quis haec sine labore cordis, 
 sine adflictione carnis, sine magno hominis utriusque luctamine 
 dormienti sibi per solam gratiam aestimet conferenda? abneget 
 se ipsum sibi, hoc est dicere: o homo, non putes te 
 ita ab auctore tuo conditum, ut de iniquo iustus, de luxurioso 
 castus, de maliuolo benignus esse non possis. quod ut consequi 
 ualeas, non factura in te est mutanda, sed uita. nunc 
 ista dicentes non laborem gratiae coaequamus, sed omnino 
 gratiam sine comparatione praeponimus.

VIIII. QVOMODO INTELLEGENDUM SIT: NON UOLENTIS NEQVE CURRENTIS, SED MISERENTIS EST DEI, UEL ILLUD: NON UENI UOCARE IUSTOS, SED PECCATORES IN PAENITENTIAM. 
 Sed dicis: in tantum nihil est hominis, sed totum gratiae 
 dei, ut apostolus dicat: non uolentis neque currentis, sicut 
 sibi . arrogat Iudaeus ex lege uel Pelagius ex liberi arbitrii 
 praesumptione, sed licet cum hominis seruitute totum tamen 
 miserentis est dei, non uolentis neque currentis. hic 
 illum euidenter notat et arguit, qui solum se sibi sufficere sine

 

 
 
 
 manu adiuuantis existimat. ceterum ad eum, qui cum miserantis 
 auxilio conatus suos iungit, non dicit: non uolentis 
 neque currentis, sed multo aliter ad eum loquitur: sic, inquit, 
 currite, ut conprehendatis, et iterum: tam bene 
 currebatis. quis uos inpediuit ueritati non oboedire? 
 si non est etiam uoluntas expectanda currentis, quare dicitur: 
 ego igitur sic curro, non quasi in incertum, et iterum: 
 cursum consummaui, fidem seruaui? non uolentis neque 
 currentis: ipse sibi obtexit errorum tenebras, qui in 
 scripturis sanctis uel personas nescit interrogare uel causas. 
 hoc loco apostolus gentium asserens fidem Iudaeorum superbiam 
 coercet et conprimit, qui sibi iustitiam de legis operibus 
 adrogabant ac dei misericordiam et gratiam respuebant, qui 
 suam, ut dicit apostolus, quaerentes statuere iustitiam 
 iustitiae dei non sunt subiecti. 
 
 
 Quos et alio loco simulata iustificatione et obliqua per ironiam 
 uoce condemnat dicens: non ueni uocare iustos, sed peccatores 
 ad paenitentiam. iustos, id est, qui sibi de praesumptione 
 iustitiae blandiuntur, sicut et alio loco iustificantem 
 se respuit Pharisaeum et accusantem se suscipit publicanum. 
 non ueni, inquit, uocare iustos, sed peccatores ad 
 paenitentiam, id est, non ueni Iudaeos ex lege sibi iustitiae 
 priuilegia uindicantes, sed potius gentes requiro ex fide peccatorum 
 paenitentiam profitentes. nam ad ipsorum elationem et 
 alio loco ita dicit: non est opus sanis medico, sed qui 
 male habent. Iudaei autem iustos et sanos se iactabant esse, 
 sed non erant. quis autem sanum se sano corde dicere auderet, 
 quando uniuersitas generis humani uno serpentis morsu percussa 
 languebat? una est ergo spes sanitatis infirmo, si se •

 

 
 
 
 coram medico agnoscat infirmum. dignum uero est, ut remedio 
 careat, qui aegritudinem suam scire dissimulat. et propterea 
 maius gaudii erit angelis in caelo super uno peccatore 
 paenitentiam agente, quam super nonaginta 
 nouem iustis, qui non indigent paenitentia. quis non 
 hoc loco uere iustos esse credat hos, qui non indigent paenitentia? 
 sed nemo magis eget salute, quam qui se non intellegit 
 indigere. et ideo magis uerus ille pastor exultat super 
 una oue, quae ab errore reuocata est, quam super nonaginta 
 nouem ouibus, quae non errauerunt. et quis a mortiferi erroris 
 malo esse possit inmunis, cum propheta testetur: omnes nos 
 quasi oues errauimus, unusquisque in uiam suam declinauit? 
 quam dolenda caecitas Iudaeorum uiam negato saluatore 
 perdiderat et errorem suum scire nolebat. 
 
 Hic ergo sermo diuinus sub appellatione iustorum sine praeiudicio 
 sensus alterius magis Iudaeorum notat atque increpat 
 arrogantiam. nam cum denarius et centesimus numerus iustos 
 perfectosque designet, nonus et nonagesimus iniustos et peccatores 
 ipsa inperfecti numeri ratione designat. itaque hoc 
 loco Iudaei elationem, qui se ex lege iustificans redemptoris 
 misericordiam repudiauerat, apostoli doctrina castigat dicendo: 
 non uolentis, quia in humili Christiano ipsa oboedientia et 
 subiectio cursus est et ascensus, in Iudaei elatione lapsus est 
 et decursus. non, inquit, uolentis neque currentis. quomodo 
 uox ista pertinere potest ad fidelem et Christi legibus 
 subditum, ad quem dicitur: et in lege domini fuit uoluntas 
 eius, et quod praefati sumus: si quis uult post me 
 uenire, et: uoluntarie sacrificabo tibi, domine, et: qui

 

 
 
 
 uoluerit animam suam saluam facere, perdet illam, 
 et qui perdiderit animam suam propter me, inueniet 
 illam? uide quam magnum opus et quam arduum perdendae 
 et inueniendae animae etiam in hominis uoluntate constituit 
 et propterea ita conclusit: filius enim hominis uenturus 
 est in gloria patris sui et tunc reddet unicuique secundum 
 opera sua. aduerte quia, dum dicit secundum 
 opera sua, salutem hominis non in praedestinatione factoris, 
 sed in operatione famulantis largitor gratiae conlocauit. ergo 
 hic non condicio hominis, sed conuersatio designatur et ideo 
 alio loco dicit: omnes stabimus ante tribunal dei, ut 
 referat unusquisque propria corporis, prout gessit, 
 siue bonum siue malum. agnosce hoc loco non aliena 
 generis uel originis mala, sed propria corporis gesta nouissimo 
 discutienda iudicio. 
 
 
 Quapropter ex homine, qui in Christo renatus est, non hoc 
 constat in examen uocandum esse, quod natus est, sed quod 
 operatus est. si ergo actus hominis non est etiam uoluntatis, 
 quomodo dicit: si uolueritis et me audieritis, bona terrae 
 comedetis? itaque conditor utriusque, id est exterioris et 
 interioris hominis deus, sicut potentia sua corporis humani 
 membra disposuit, ita ordinatione sua ministerium usumque 
 membrorum homini agere ac dispensare permisit. et sicut 
 dexteram in omni homine ipse formauit, sed in potestate hominis 
 posuit, ut eam quo uellet extenderet et ad diuersa opera 
 conferret., pari modo sensum rationis et arbitrium uoluntatis 
 in unamquamque animam inseruit inspirauit infudit, sed eam 
 in manu humani consilii moderandam et exercendam reliquit 
 eiusque officia iuri hominis dominioque conmisit, ut, si malum

 

 
 
 
 deprauatus adpeteret, in arbitrii libertate permissum sibi sciret, 
 licere nesciret, si autem bonum cuperet, actionem et perfectionem 
 eius a conditore deposceret, ad mercedem uero illius officiosa 
 deuotio pertineret. et ideo hominis formator et rector 
 bonae uoluntatis homini deputauit usum, sibi reseruauit effectum. 
 non ergo aequum iustumque uni uelle concessit et alteri 
 denegauit, sed sicut omni homini manum oculum gressumque 
 donauit, ita similiter omni homini uoluntatem, ut eam in quaslibet 
 partes uersaret, indulsit. iustitia ergo in homine non 
 personale, sed generale et publicum dei munus est. aditus 
 capessendae salutis quasi fons quidam in medium mundi huius 
 expositus et in commune concessus ad hauriendum uniuersis 
 patet, ut largitori merito reus sit, qui haurire neglexerit. 
 
 Omnibus itaque oblatum est, quod ab omnibus reposcendum 
 est. nam si circa hominis, ut dicunt, salutem specialis est 
 dispensatio, nescio quomodo generalis poterit esse discussio. 
 sed cum dicat: omnes nos manifestari oportet ante tribunal 
 dei, non eam ab omnibus terribiliter exigeret, nisi 
 omnibus misericorditer obtulisset. igitur in procinctu militiae 
 constitutum ita apostolus adhortatur: labora quasi bonus 
 miles Christi. nemo militans deo inplicat se negotiis 
 saecularibus, ut ei placeat, cui se probauit. nam qui 
 in agone contendit, non coronatur, nisi legitime certauerit, 
 et iterum: laborantem agricolam oportet primum 
 de fructibus accipere. audi et alio loco apostolum 
 non tua otia praedicantem: de cetero, inquit, fratres, confortamini 
 in domino et in potentia uirtutis eius. induite 
 uos armatura dei, ut possitis stare aduersus insidias 
 diaboli. quia non est nobis conluctatio aduersus 
 carnem et sanguinem, sed aduersus principes et potestates, 
 aduersus mundi rectores tenebrarum harum,

 

 
 
 
 contra spiritalia nequitiae in caelestibus. propterea 
 accipite armaturam dei, ut possitis resistere in die 
 malo et in omnibus perfecti stare. state ergo succincti 
 lumbos uestros in caritate,. induti lorica iustitiae 
 et calceati pedes in praeparatione euangelii pacis, 
 in omnibus sumentes scutum fidei, in quo possitis 
 omnia tela nequissimi ignea extinguere. cum dicat: ut 
 possitis stare aduersus insidias diaboli, et iterum: ut 
 possitis resistere in die malo, et in consequenti: sumentes 
 scutum fidei, in quo possitis omnia tela nequissimi 
 ignea extinguere, apertissime ostendit a deo possibilitatem 
 arbitrii omni homini fuisse concessam, qua ei promptum esset 
 non solum carni suae resistere, sed etiam diabolo repugnare, 
 de quo et alio loco dicit: uigilate, inquit, quia aduersarius 
 uester diabolus tamquam leo rugiens circuit quaerens 
 quem deuoret. 
 
 Si huic aduersario iam certos quosque inposita, quomodo 
 asseris, originis necessitas deputasset, non quaereret quos deciperet 
 nec deputatis uigilare prodesset. sed non ita est. nam 
 sicut hostis omnibus admouetur, ita omnibus praesidii et adiutorii 
 dextera non negatur et orantibus ac uigilantibus misericordiae 
 benignitate succurritur, quae utique pulsantibus magis 
 ex deuotione quam ex praedestinatione defertur. itaque inter 
 ista, qui dicit solam gratiam sine exercitio operis et laboris 
 posse sufficere, nonne tibi uidetur in hanc blasphemiae uocem 
 alienata mente prorumpere: nemo uigilet, nemo ieiunet, nemo 
 luxuriae inpugnationem abstinentiae contritione castiget, nemo 
 bellum uitiis mortificatione exterioris indicat, nemo interioris 
 curae plagas salutifera afflictione contendat, nemo libidini

 

 
 
 
 contradicat, nemo criminibus remedia per laborem maceratae 
 carnis inquirat, nemo hostem inlecebris obscenae uoluptatis 
 armatum crucis uiribus repercutiat, sed contra ignea inimici 
 iacula nudum pectus exponat, nemo debita aeternae morti obnoxia 
 elimosynarum sacrificiis redimat, nemo per opera misericordiae 
 atque iustitiae curam uulneribus ferat, sed integra ea 
 ad diem iudicii per se ferat ? ecce hic, qui paulo ante adsertor 
 gratiae putabatur, intercludendo uiam salutis humanae inpugnator 
 gratiae, per quam salus ipsa conlata est, inuenitur 
 et in diaboli transisse consilia adiutor perditionis ostenditur.

X. CONTRA HOC, QVOD DICUNT AD MALUM TANTUM LIBERUM ARBITRIUM PROMPTUM ESSE HOMINI, AD BONUM PRORSUS NON ESSE. 
 Ubi est illud prophetae: audite me, qui sequimini, quod 
 iustum est, et quaeritis dominum, uel illud apostoli: nescitis 
 quoniam, cui exhibetis uos seruos ad oboediendum, 
 serui estis eius, cui oboedistis, siue peccati ad 
 mortem siue oboeditionis ad iustitiam. dum ergo apostolus 
 ab homine studia meliora deposcit, inesse ei facultatem 
 bonae uoluntatis ostendit, quam cum praeferimus, aperte ordinationem 
 atque mirabilem dispositionem sui praedicamus auctoris, 
 quam ad iusta officia praeparatam idem apostolus demonstrat 
 dicens: non ergo regnet peccatum in uestro mortali 
 corpore, ut oboediatis concupiscentiis eius. sed 
 neque exhibeatis membra uestra arma iniquitatis 
 peccato, sed exhibete uos deo tamquam ex mortuis 
 uiuentes et membra uestra arma iustitiae deo. item: 
 humanum dico propter infirmitatem carnis uestrae. 
 sicut enim exhibuistis membra uestra seruire

 

 
 
 
 inmunditiae et iniquitati ad iniquitatem, ita nunc exhibete 
 membra uestra seruire iustitiae in sanctificationem. 
 nonne hic ipsum eundemque hominem ad bonorum operum 
 studia prouocat, quem prius malis deditum fuisse manifestat? 
 
 Igitur dum liberi interemptor arbitrii in alterutram partem 
 omnia ex praedestinatione statuta et definita esse pronuntiat, 
 etiam suprema remedia paenitentiae sensu abruptae impietatis 
 euacuat. et quomodo praedicat gratiam, qui misericordiam negat? 
 quomodo uidetur asserere dei donum, cuius tollit auxilium? 
 quomodo audet de scripturis praesumere testimonia, qui scripturarum 
 conatur excludere beneficia? quomodo mihi dicitur: declina 
 a malo et fac bonum, si iam malum declinare non 
 possum? cur apostolus loquitur: mortificate, inquit, membra 
 uestra, et iterum: eratis, inquit, aliquando tenebrae, 
 nunc autem lux in domino, ut filii lucis ambulate? 
 quomodo mihi mutationem mei legis praedicator insinuat, si 
 inmutabilem legem factor inposuit: expoliantes, inquit, uos 
 ueterem hominem cum actibus eius induentes nouum? 
 quomodo concretam peccati labem inseparabiliter ad originem 
 et conditionem pertinere contendis, quam deponi et exui posse 
 cognoscis ? intellege contrario te spiritu aduersus sanctum 
 spiritum loqui, qui legis et prophetarum sacramenta, qui euangelicae 
 ueritatis oracula mundo in adiutorium dedit et praecepta 
 diuina per laboriosae seruitutis officia gratia cooperante 
 seruantibus regnum caeleste promisit. 
 
 
 Quapropter honorem sancti operis ac laboris de praemii 
 magnitudine ac dignitate metire, cuius palmam tu pariter et 
 coronam uilem absque dubio iudicas, si eam sine laboriosa 
 contritione adprehendi posse confirmas. numquid potest sine 
 magna operis intentione mandatum illud diuinae praeceptionis 
 impleri? noli, inquit, uinci a malo, sed uince in bono

 

 

 

 
 
 
 malum, uel illud: nolite seduci, corrumpunt mores bonos 
 conloquia mala. et quomodo inter haec asseris acceptum 
 gratiae donum nullo modo periclitari, cum legas insitum 
 moribus bonum a malo posse corrumpi? numquid otii 
 erit, ut obtineatur, quod apostolus dicit: in omnibus tribulationem 
 patimur, sed non angustamur, aporiamur, 
 sed non destituimur, persecutionem patimur, sed non 
 derelinquimur, deicimur, sed non perimus, et quod alio 
 loco dicit: mihi autem mundus crucifixus est et ego 
 mundo? si haec atque huiusmodi, quibus scripturae sanctae 
 plenae sunt, per otium conparantur, cur non ab omnibus obtinentur? 
 multum et remunerati gloriae et remuneratoris iustitiae 
 derogabitur, si summi et inlustres uiri per quietem et 
 desidiam coronantur. et ubi est illud propheticum: propter 
 uerba labiorum tuorum ego custodiui uias duras? si 
 procuratio inquirendae salutis otiosum negotium est, communis 
 et generalis et lata est uirtutis uia, ergo mentiuntur euangelia, 
 cum dicunt: quam angusta porta et arta uia, quae ducit 
 ad uitam, et pauci sunt, qui inueniunt eam. si opera 
 cessabunt, honorem merita non habebunt, si nihil fuerit in 
 labore arduum, nihil erit in uirtute pretiosum. 
 
 Sed haec ardua uia offendit ignauos et labor deterret otiosos. 
 non ergo uiolentia praescientis, sed inoboedientia peccantis in 
 causa est, sicut legimus: perierunt propter iniquitates 
 suas uelut somnium exsurgentis, et iterum: discedite 
 a me omnes, qui operamini iniquitatem, et alio loco: 
 non custodierunt testamentum dei et in lege eius noluerunt 
 ambulare. non ergo inpossibilitas ab opere iustitiae 
 hominem reuocat, sed iniquitas et uoluntas. cum autem

 

 
 
 
 apostolus dicat: peccantem coram omnibus argue, nulla ratio 
 est, qua uel arguendus sit uel condemnandus, qui delinquit inuitus. 
 sed non ita est. nam cum per prophetam suum dominus 
 dicat: unumquemque secundum uias suas iudicabo 
 domus Israel, quicumque succubuit passioni, non praescientia 
 urguente superatus est, sed peccato blandiente seductus est. 
 adhuc negantes conatum laboris humani testimonium istud 
 opponunt: nisi dominus aedificauerit domum, in uanum 
 laborant, qui aedificant eam. qui hoc inperite obiciunt et 
 totum homini denegandum credunt, primum secundum sonum 
 litterae intellectum suum expedire non possunt. numquid enim 
 dominus per se tantum uelut solitaria procuratione salutem 
 humani generis administrat? non utique. sed cum corpus per 
 membra dispositum capitis exsequatur imperium, aedificat (dominus) 
 domum suam per ecclesiae praesules atque pastores, 
 per eos, qui dicunt: dei enim adiutores sumus. qui enim 
 curam suscipit saluandi hominis, adiutor est redemptoris. 
 
 Aedificat ergo domum hanc dominus per sanctos suos et 
 sancti per dominum suum. aedificatur\' ecclesia per eum, qui 
 dixit: ut sapiens architectus fundamentum posui. numquid 
 aliter aedificatam cognoscis ecclesiam, quam per labores 
 et officia sacerdotum, per ministeria et exempla sanctorum, 
 per apostolorum uirtutes et martyrum mortes ? sed inter haec 
 cum usque ad omnium malorum tolerantiam uitaeque iacturam 
 laborare debeat famulus, ad dominum tamen semper est referendus 
 laboris effectus. qui uero uel initium operis sibi praesumit 
 adrogare uel finem, ad illum merito dicitur: nisi dominus 
 aedificauerit domum, in uanum laborant, qui 
 aedificant eam. ceterum sicut ab homine indefessae seruitutis 
 expectanda deuotio est, ita operis consummati domino

 

 

 
 
 
 est deputanda perfectio, cuius dona ille solus non habuit, qui 
 seruare neglexit. nam et ille seruus se accepisse cognouit, qui 
 commissum sibi talentum negotio salutis duplicare contempsit, 
 sed terrae potius otio languente mandauit. sed et Saul gratiam 
 dei a Samuele unctus accepit et munificentiam specialem regalemque 
 potentiam sub conditione hac, ne a praeceptis dei declinaret, 
 obtinuit. et qui lucos et fana cum pythonibus suis 
 magistro sacerdote subuerterat, defuncto eodem cum magistro 
 fidem perdidit et ad pythonissae postmodum responsa fallentia 
 conuolauit, qui se ad deum pertinere potuisse idolorum subuersione 
 monstrauerat.

XI. CONTRA EORUM SENSUM, QVI DICUNT, QVOD UAS IN CONTUMELIAM NON POSSIT ADBURGERE, UT SIT UAS IN HONOREM. 
 Aiunt uas contumeliae in uas honoris transire non posse eo, 
 quod dixerit apostolus: an non habet potestatem figulus 
 luti ex eadem massa facere aliud uas in honorem, aliud 
 uero in contumeliam? hoc loco praecedentes causas, quibus 
 uel in honorem uel in contumeliam homo transeat, conclusa 
 elocutione suppressit. nam cum homo per gratiam esse coeperit 
 uas honoris, inuigilandum est, ut acceptus honor diuina 
 cooperatione seruetur, ne adquisitus homo postmodum in uas 
 contumeliae culpa exsistente uertatur. quod autem dicunt ab 
 ineunte aetate praefinitum in melius non posse mutari deteriorem 
 hominis statum, hoc illic futurum creditur post uitae 
 huius excessum, ubi iam nec emendatio nec mutatio erit, apud 
 inferos. ceterum usque in finem et ad iustitiam transire pessimi 
 et periculum possunt timere perfecti, sicut legimus in 
 primo Regum: qui glorificant me, glorificabo eos, qui 
 autem contemnunt me, erunt ignobiles. quare iste

 

 
 
 
 honoratur et ille despicitur ? propter hoc utique, quia et ille deum 
 glorificare potuit, qui intulit contumeliam, et iste contemnere, 
 qui detulit gloriam, quia placere domino deo suo et potuit 
 nolle, qui uoluit, et potuit uelle, qui noluit. nec putes hic naturae 
 esse distantiam. ipse est, qui uult, ipse, qui non uult. 
 
 
 Quisque ergo renatus in Christo, nisi prius fuerit uas malitiae 
 per culpam propriam, uas offensae et irae esse non poterit. 
 et e contrario, ut fiat uas misericordiae, prius futurus est uas 
 oboedientiae, ut praecedentibus causis iusti iudicis sententia 
 subsequatur. ostendamus uas contumeliae in uas honoris adiutorio 
 dei et studio suo posse transire: si, inquit, dixero 
 impio: morte morieris, et egerit paenitentiam a peccato 
 suo feceritque iudicium et iustitiam, uita uiuet 
 et non morietur. quid est impius nisi uas contumeliae? 
 ecce per remedium paenitentiae subito honoratur candore gratiae 
 et induitur decore iustitiae, ut peccatorum faece detersa 
 confidenter possit dicere cum propheta: asperges me hyssopo 
 et mundabor, lauabis me et super niuem dealbabor. 
 audi apostolum, quomodo dealbari posse pronuntiat 
 maculas conscientiae, ut de uase iniquitatis uas sanctificationis 
 appareat: in domo, inquit, magna non solum sunt uasa 
 aurea et argentea, sed et lignea et fictilia, (alia) quidem 
 in honorem, alia uero in contumeliam. adtolle cor 
 liberum ab inmutabili necessitate, humana conditio, et agnosce 
 circa salutem hominis domini tui ineffabilem bonitatem. cum 
 dixisset: alia quidem in honorem, alia uero in contumeliam, 
 manum spei fidelibus aperuit ac dilatauit ita dicens: 
 quod si quis se ex his expurgauerit, erit uas in honorem 
 sanctificatum.

 

 
 
 
 
 Uas ergo cordis utriusque rei capax est et, quod in se ante 
 permisit infundi, facile potest prioris propositi mutatione uacuari, 
 ut ipsum atque idem uas in se et apud se effusa iniquitate 
 permaneat. itaque uas ad substantiam hominis, quod uero 
 in uase conditur, ad genus ac diuersitatem pertinet uoluntatis. 
 et alio loco ostendit dominus perditum restitui posse, cum dicit: 
 non sum missus nisi ad oues, quae perierunt domus 
 Israel, et iterum: epulari et gaudere oportet, quia hic 
 filius meus mortuus fuerat et reuixit, perierat et inuentus 
 est. non ergo in natura eius fuerat facta perditio, 
 sed qui recedendi contemptu mortuus fuerat, reuixit desiderio 
 reuertendi. nam sicut sui criminis est, quod longe pii parentis 
 refugit oculos, ita suae est deuotionis, quod per insitum sibi 
 bonum deliberans et adsurgens ad paternos recurrit amplexus. 
 sed gratia, quae pulsauerat peregrinantem, ipsa suscepit reuertentem. 
 recedat hinc originalis definitio uel fatalis. ecce mortuus 
 uiuificatur et perditus inuenitur, sicut et mulier euangelica, 
 quae amissam in domo dragmam, id est rem uel cuiuscumque 
 muneris uel salutis lucerna inquirit accensa et ad gratiae oleum 
 adponit studium suum et cum dei adiutorio iungit se requirentis 
 intentio ac sic, quod intus perdiderat, intus inuenit. 
 
 Si quando ergo homo ex bono malus uel ex malo bonus 
 effici arbitrio mentis adnititur, uoluntas, quae libera est, a deo 
 data corrigitur, non uis praedestinationis operatur. et quotienscumque 
 in sacris paginis legeris: in quacumque die conuersus 
 ingemueris, tunc saluus eris, et iterum: nolo 
 mortem impii, sed ut reuertatur impius a uia sua et 
 uiuat. conuertimini a uiis uestris pessimis, et iterum: 
 impietas impii non nocebit eum, in quacumque die 
 conuersus fuerit ab iniustitia sua, et illud: auferte

 

 
 
 
 uetus fermentum, ut sitis noua conspersio, et quotiens 
 homo ad meliora deterioribus repudiatis gratia iuuante conuertitur, 
 totiens de uase contumeliae uas honoris efficitur. ut uero 
 de bonis mali efficiantur, hoc facilius in se recipit humana 
 fragilitas, ut de uase honoris in uas contumeliae transeat, sicut 
 legimus inAbacuc: et escae eius electae, de quibus etiam 
 dicitur: aurum ut paleas reputabit, Hieremias quoque: quomodo 
 obscuratum est aurum, mutatus est color optimus? 
 sicut et apostolus dicit: tollam ergo membra Christi 
 et faciam membra meretricis? 
 
 
 Itaque manifesta sententia est de Christi corpore posse hominem 
 in partem diaboli per culpam propriam commutari, sicut et 
 alio loco absolutissime docet de optimo pessimum fieri et templum 
 dei posse uiolari ita dicendo: uos estis templum dei 
 et spiritus dei habitat in uobis. si quis autem templum 
 dei uiolauerit, disperdet illum deus. ecce iam templum 
 dei esse dinoscitur, iam a sancto spiritu possidetur, et per incuriam 
 uiolari atque corrumpi et ab indigno hospite occupari 
 posse memoratur, sicut et propheta increpat animam dei gratia 
 sponte euacuatam: ego plantaui uineam electam, omnem 
 ueram. quomodo conuersa es in amaritudinem uitis 
 alienae? ecce uineam a deo nobili radice plantatam, studio 
 cultoris electam, proprio ostendit crimine deprauatam. et ideo 
 de ea in Esaiae cantico loquitur: expectaui, ut faceret uuam, 
 fecit autem spinas. expectatio increpantis agricolae ostendit 
 hanc uineam dare fructus potuisse iustitiae. et cum stantem 
 cadere testetur posse, cum dicit: et qui se existimat stare, 
 uideat ne cadat, et e contrario ad iacentem loquitur: numquid 
 qui cadit non resurgit? potens est enim deus

 

 
 
 
 statuere illum, aperte ostendit statum hominis in diuersa non 
 pro constitutione dei, sed pro arbitrii libertate posse uersari. 
 sed et Esaias euidenter adfirmat deprauata corrigi et dilui posse 
 maculata, cum ad peccatores loquitur dicens: lauamini, mundi 
 estote, auferte malum cogitationum uestrarum ab oculis 
 meis.

XII. ITEM UELLE ET NOLLE SICUT AD MALAM ITA ETIAM AD BONAM PARTEM HOMINIS ARBITRIO PATET FUISSE COMMISSUM. 
 Inter haec sollicite nobis apud haereticos requirendum est, 
 utrum homo bonum non possit an nolit. insita homini bonae 
 semina uoluntatis euidenter adsignat ita dicens: si uolueris 
 mandata (seruare), conseruabunt te, et: noli deficere a 
 disciplina domini, et: noli abstinere bene facere egenti, 
 et: noli fabricari in amicum tuum mala, et: nolite fieri, 
 sicut equus et mulus, in quibus non est intellectus, 
 et: noli repudiare consilia matris tuae, et: noli intendere 
 fallaci mulieri, et: noluit intellegere, ut bene 
 ageret, et: noluerunt accipere disciplinam. cui nolle 
 obicitur, uelle in promptu fuisse euidenter ostenditur. et plura 
 similia sunt in eloquiis ueteris testamenti, quae omnia ipsam 
 specialiter constringunt et conuincunt uoluntatem. in libris 
 etiam nouis euangelicis et apostolicis, quid aliud nisi libertas 
 uoluntatis ostenditur, ubi dicitur: nolite thesaurizare thesauros 
 in terra, et: nolite eos timere, qui occidunt corpus. 
 sobrii estote, iusti et nolite peccare, ad Timotheum: 
 noli neglegere gratiam, quae in te est. nec

 

 
 
 
 bonum tuum uelut ex necessitate sit, sed ex uoluntate. 
 seruos etiam ipsos monet, ut dominis suis ex anima seruiant 
 cum bona uoluntate, et alio loco: nolite in personarum 
 acceptione habere fidem domini nostri Iesu Christi. 
 nolite detrahere in alterutrum, et: nolite errare. deus 
 non inridetur. quae enim seminauerit homo, haec et 
 metet, et: nolite diligere mundum neque ea, quae in 
 mundo sunt. 
 
 Uidemus ergo et in bonam et in contrariam partem posse 
 humanae mentis transire consensum. et ideo alio loco dicit: 
 bonum, inquit, facientes non deficiamus, tempore enim 
 suo metemus non deficientes. operemur ergo bonum 
 ad omnes, maxime autem ad domesticos fidei. nolite, 
 inquit, diligere mundum: nisi ei bonum ad meliora contulisset 
 affectum, mali ei non interdiceret appetitum, et ideo in 
 sinistram crimine suo trahitur, qui a domino suo uocatur ad 
 dexteram. et propterea iterum dicit: noli uinci a malo, sed 
 uince in bono malum. aperte mali necessitate non premitur, 
 cui uictoria de boni electione promittitur. non enim in deuia 
 lex originis trahit, quem auctor in biuio conlocauit, ac sic, cui 
 uoluntas indita est, ut uincere malum possit, si forte aduersario 
 suo cessit, animus ei pugnandi defuit, euentus non defuit obtinendi. 
 legimus ad Hebraeos: uoluntarie enim peccantibus 
 nobis post acceptam notitiam ueritatis iam non 
 relinquitur pro peccatis hostia. secundum haec, si libertatem 
 arbitrii non habemus, quomodo cum uoluntate peccamus? 
 qua causa reus sit (si) requiras, quia post acceptam notitiam 
 ueritatis ad spiritum declinauit erroris. post acceptam, inquit, 
 notitiam: intellege eum accepisse gratiam et per neglegentiam 
 perdidisse, et iterum: inritam faciens legem Moysi

 

 
 
 
 sine ulla miseratione duobus uel tribus testibus moritur, 
 quanto magis putatis deteriora mereri supplicia, 
 qui filium dei conculcauerit et sanguinem testamenti 
 pollutum duxerit, in quo sanctificatus est, et spiritui 
 gratiae contumeliam fecerit? 
 
 
 Cur sub duobus aut tribus testibus accusatur et quasi proprii 
 criminis reus moritur, si iam ineuitabili ad peccandum naturae 
 lege deprimitur ? sed ideo absque dubio meretur poenam, quia 
 potuit et noluit custodire iustitiam. qua uero causa tanto bono 
 exutus sit si requiras, quia, inquit, spiritui gratiae contumeliam 
 fecit. agnosce hoc loco, quia gratia non tam negata 
 homini defuit, sed hominem prius ab eodem derelicta et contempta 
 deseruit benignitas dantis. cum quodam dolore increpat 
 contumeliam respuentis ac sic, cum ad deuia uoluntarius declinauit, 
 non periit derelictus, qui se ingerenti misericordiae 
 subtraxit ingratus, similis effectus illis, de quibus psalmista 
 pronuntiat: et benedixit eos, et multiplicati sunt nimis, 
 et in sequenti causas amissae benedictionis obtendit: et seduxerunt, 
 inquit, eos uana ipsorum et seduxerunt eos 
 in inuio et non in uia. hic praeuaricator mandati ideo apparuit 
 reus, quia ad malum magis seductus est quam coactus. 
 similiter et ad Galatas transgressionis noxam ad hominis retorquet 
 offensam ita dicens: sed tunc quidem ignorantes 
 deum his, qui natura non sunt dii, seruiebatis. secundum 
 haec natura deus est Christus, cui seruire praecipimur. 
 sequitur: nunc autem, cum cognoueritis deum, immo 
 cogniti sitis a deo, quomodo conuertimini ad infirma 
 et egena elementa, quibus denuo seruire uultis? non 
 dixit: boni esse non potestis, sed mali esse uultis. nisi in bono 
 potuissent stare correcti, non arguerentur ad deteriora

 

 
 
 
 prolapsi. ad quos iterum dicit: filioli mei, quos iterum parturio, 
 donec formetur Christus in uobis. 
 
 Ecce istos, qui fide geniti facti fuerant abortiui, asserit adhuc 
 posse ad Christi imaginem reformari et, dum perditos adhuc 
 filios uocat, praeuaricationem sine desperatione condemnat 
 docens et reparari perdita et auferri posse conlata. nam cum 
 alio loco haereticus apostoli sententiam praedestinationem dei 
 uel praefinitionem interpretetur esse, cum legitur: miserebor, 
 cui uoluero, et misericordiam praestabo, cuius miserebor, 
 interrogandus est, utrum quod uult deus ordinatum an 
 inordinatum, iustum an iniustum sit? cum id, quod necesse 
 est, iustum esse responderit, dicendum est: puta hic uerba esse 
 iustitiae, quia uoluntas diuina iustitia est. et ita haec elocutio 
 intellegenda est miserebor, cui uoluero, id est: cui iustum 
 esse (consilium) cognouero, cuius promptam fidem uidero, quem 
 praeceptis meis oboedire perspexero, quem meam facere probauero 
 uoluntatem. et misericordiam, inquit, praestabo, 
 cuius miserebor: quod ita intellegendum est, qui conlatam 
 a deo misericordiam subdita et sollicita mente seruauerit, ampliorem 
 misericordiam consequetur, sicut alio loco dicit: qui 
 enim habet, dabitur illi et superabundabit, id est, qui 
 acceptum dei donum cum uigilantia et cordis timore custodit, 
 magis ac magis gratiae ipsius capiet augmentum, ut ei profectus 
 ipse pariat incrementa profectuum, sicut alio loco dicit: 
 et sanctus adhuc sanctificetur. 
 
 
 Quod autem et illud ad praefinitionem dei putant esse referendum, 
 quod apostolus dicit: ergo cuius uult miseretur 
 et quem uult indurat: dicis itaque mihi, quid adhuc 
 queritur? uoluntati enim eius quis resistit? manifeste

 

 
 
 
 hic sub interrogantis uel obicientis persona contrarium sensum 
 apostolus intromittit, quem ex aduerso propositum sequenti increpatione 
 castigat dicens: o homo, tu quis es, qui respondeas 
 deo? an non habet potestatem figulus luti ex 
 eadem massa facere aliud uas in honorem, aliud uero 
 in contumeliam? hic infidelis curiositatem arguentis auctoritate 
 conpescit. et cum dicit: an non habet potestatem, 
 hic calumnianti solam dei obicit potestatem contemnens eiusdem 
 rationem, qui uniuersos humanos actus diuinae ordinationi 
 indocte et infideliter adscribebat. an non habet potestatem 
 figulus luti ex eadem massa facere aliud uas in honorem, 
 aliud uero in contumeliam? inter haec dum dicit 
 ex eadem massa, quicumque duas generis humani massas 
 esse arbitrabaris, unam sacra ex lectione cognosce. duas autem 
 facit prauitas studiorum et diuersitas uoluntatum. ita pro earum 
 qualitatibus, non pro inpulsu dei unusquisque aut contumeliae 
 uas aut honoris efficitur.

XIII. UBI SIBI GRATIA DEI ET UOLUNTAS HUMANA TESTIMONIORUM ASSERTIONE SOCIANTUR. 
 Si bene intendas animum, aperte copioseque cognosces, quomodo 
 per sanctarum paginas scripturarum nunc asseratur gratiae 
 uirtus, nunc humanae uoluntatis adsensus. fragilitatem arbitrii 
 demonstramus, cum ad deum dicimus: pone, domine, custodiam 
 ori meo et ostium circumstantiae labiis meis. 
 item iubet sermo diuinus, ut aliquid uigor possit arbitrii, dum 
 ad hominem dicit: cohibe linguam tuam a malo et labia 
 tua ne loquantur dolum. arbitrium commendat sapientiae

 

 
 
 
 sermo, cum dicit: omni custodia serua cor tuum. sed 
 apostolus sine diuino adiutorio hoc fieri non posse manifestat, 
 cum dicit: dominus custodiat corda uestra et intellegentias 
 uestras in Christo Iesu. asserit propheta uoluntatis 
 propriae facultatem de semet ipso dicens: inclinaui cor meum 
 ad faciendas iustificationes tuas. sed nihil de solis eius 
 uiribus intellegit praesumendum, cum proclamat ad deum: inclina, 
 inquit, cor meum in testimonia tua et non in 
 auaritiam. propter liberum arbitrium indicitur nobis: rectos 
 cursus fac pedibus tuis et uias tuas dirige. sed nos ad 
 gratiam confugientes pro infirmitatis conscientia supplicamus: 
 dirige in conspectu tuo uiam meam, et: perfice gressus 
 meos in semitis tuis. \'
 
 Imperat nobis, qui propriae uoluntatis generali dispensatione 
 ius tribuit: inluminate uobis lumen scientiae. pro eo 
 uero, quod totum ad auctorem gratiae referendum est, legimus: 
 qui docet hominem scientiam, uel: dominus inluminat 
 caecos, et iterum: inlumina oculos meos, ne umquam 
 obdormiant in mortem, et: beatus homo, quem tu erudieris, 
 domine, et de lege tua docueris eum. apostolus 
 arbitrii praedicator libertatem eius ita incitat dicens: custodite 
 animas uestras, sed misericordiam dei protestatur ita 
 commemorans: dominus custodiat introitum tuum et 
 exitum tuum. per haec itaque, quibus modo arbitrii libertas 
 adseritur, modo caelestis largitas demonstratur, nunc homo de 
 concessis uiribus admonetur, ne de sola gratia speret otiosus, 
 nunc de gratia sperare praecipitur, ne de solo sit labore securus. 
 sed dicis: si praedestinatio non est, cur in paruulis 
 alii baptizantur, alii sine baptismi

 

 
 
 
 sanctificatione rapiuntur? serpentinae fraudis est ad tenebrosas cauernas 
 relicta luce transfugere, cum per omnia uolumina sacrae 
 litterae euidenter liberum loquantur arbitrium. quid rationis 
 est, ut interrogare uelis occulta, cum sollicitudini tuae plenissime 
 uideas respondere manifesta? quid utilitatis est certa 
 omittere et incerta consulere, de quibus nihil inuenis catholica 
 lectione conscriptum? non intellegis, quod in ueritatis iniuriam 
 perscrutaris, quidquid ueritas scire te noluit? materiam de 
 liberi arbitrii ratione proponis et ad discutiendum infantiae 
 statum pernicioso errore delaberis, in quo nullum penitus uestigium 
 liberi arbitrii, nullum apparere potest propriae uoluntatis 
 indicium.

XIIII. CONTRA HOC, QVOD DICUNT EOS, QVI POST BAPTISMUM PEREUNT, IN BAPTISMUM PENITUS NON CREDIDISSE. 
 Hoc loco respondendum est, in quo auctore hoc legis, de 
 quo doctore hoc asserere praesumis. et cum in baptismo aboleri 
 peccatum originale non deneges et firmum esse baptisma conprobetur, 
 ubi indiuisa trinitas inuocatur, da causas, quibus baptizatus 
 adhuc intra debitum originale consistat. et ipsi, inquis, 
 in Adam pereunt, quia in baptismum non crediderunt. nonne 
 tu paulo ante dicebas ad capessenda dei dona studium hominis 
 non requiri? ecce tu ipse manifestissime profiteris sine 
 accipientis deuotione irritam esse munificentiam largientis. tu, 
 inquam, ipse confirmas sine merito fidei, id est sine cooperatione 
 uoluntatis humanae gratiam nil prodesse et, quomodo 
 dicis, totum deus sibi de statu hominis reseruauit et nihil 
 homini dedit. 
 
 Ecce etiam secundum sententiam tuam nec ipsum sibi regenerationis 
 potest constare mysterium, nisi homo iuxta benedictionis 
 donum adhibuerit credulitatis affectum. cui negas 
 conatum, quid ab illo requiris adsensum? cum autem

 
 
 
 propheta dicat: exibunt aquae uiuae de Hierusalem, in quibus 
 uitalis undae sacramenta designat, quomodo fieri potest, ut 
 innouatus homo deletam ueteris hominis cautionem secum retineat? 
 quomodo fieri potest, ut cum debito Adae in Christo 
 absolutus resurgat? quomodo fieri potest, ut de sacri fontis 
 inriguo cum adoptiuo dei adhuc mortem uita parturiat, cum 
 dicat apostolus: quicumque in Christo baptizati estis, 
 Christum induistis? quem utique nullus induere potest, nisi 
 indumenta primae natiuitatis exuerit. cui autem ad baptismum 
 sponte uenienti baptismum non profuisse poteris edocere, cum 
 etiam haeretico in trinitatis nomine regenerato tantum per se 
 uirtus ipsa mysterii conferat, ut, si postmodum ad Christi fidem 
 transeat, baptismatis iteratione non egeat, sed ita operante 
 gratia ablutus iudicetur, ut tantum benedictione chrismatis induatur? 
 hunc uero persuasionis tuae\' reprobum sensum catholica 
 detestatur ecclesia. ideo, inquis, genitali quamlibet unda perfusi 
 munus baptismi non accipiunt, quia ad baptismum infideliter 
 ueniunt. non ita est. aduerte, quia hoc ipsum ad baptismum 
 uenire et salutem desiderare iam fidei est. quicumque, 
 inquis, post baptismum pereunt, in Adam pereunt, quia in 
 baptismo non crediderunt. rectius diceres ideo eos perisse post 
 baptismum, quia ad gratiae donum iungere noluerunt laboris 
 officium, quia eos consuetudinis neglegentia cordisque desidia 
 a uigilantia operis et a sollicitae seruitutis reuocauit industria. 
 
 Quod si culpa incredulitatis causa est perditionis, quid de 
 paruulis sentiemus, quibus in parentum deuotione et in lactantis 
 infantiae simplicitate integra fidei peruigilia deputantur, qui 
 absque ullo infidelitatis periculo inmaculata regenerationis munera 
 consequuntur et multi eorum processu aetatis in mortis

 

 
 
 
 praecipitia demerguntur? quae id ratio agit, nisi quia expugnari 
 se ignauia resoluente ...................

XV. DE RUINA ANGELI ET HABERE SANCTOS ANGELOS SIMILITUDINEM DEI CONTRA QVORUNDAM PERSUASIONEM . 
 ........... et causam, cur fracti uiderentur, exposuit: 
 propter incredulitatem, inquit, fracti sunt, non utique 
 propter praescientiam. non specialem esse circa credentes dei 
 munificentiam docet, quando et eos, quos incredulitatis arguit, 
 credere potuisse demonstrat. quo genere etiam infideles copiam 
 fidei accepisse manifestat et, dum de naturalibus fractos 
 dicit, praesumentes salutifera castigatione conpressit: si, inquit, 
 naturalibus ramis non pepercit, ne forte nec tibi 
 parcat, et subdidit: et illi, inquit, si non permanserint 
 in incredulitate, inserentur. potens est deus iterum 
 inserere illos. magnanimitatem itaque hic et humilitatem 
 cordis adloquitur, humilitatem, ut et qui insertus est frangi 
 timeat, magnanimitatem, ut spem remunerationis et qui fractus 
 est non deponat. sic ouem perditam pastor sedulus inquisiuit 
 et inuentam subiectis ad ouile humeris reportauit. quomodo 
 sequentem relinqueret, qui sequitur etiam relinquentem?

XVI. CONTRA HOC, QVOD DICUNT CHRISTUM NON PRO OMNIBUS MORTUUM. 
 Dominum nostrum Iesum Christum aiunt humanam carnem 
 non pro omnium salute sumpsisse nec pro omnibus mortuum 
 esse. hoc omnimodis catholica detestatur ecclesia. nam si ita 
 esset, quomodo apostolus diceret: sicut in Adam omnes

 

 
 
 
 moriuntur, ita in Christo omnes uiuificabuntur? hic 
 dici non potest pro parte totum. nam sicut pars prima sententiae 
 omnes in Adam mori euidenter ostendit, sine dubio 
 hoc, quod sequitur: in Christo omnes uiuificabuntur, nihilominus 
 ad omnes in Christo uiuificandos non ex parte, sed 
 generaliter pertinere apostolus indicauit, id est etiam impii 
 per uirtutem resurrectionis Christi resuscitandi esse creduntur, 
 licet etiam non iudicandi, sed puniendi resurgant. cum autem 
 apostolus dicat: qui est saluator omnium hominum, 
 maxime fidelium, quod dixit omnium hominum, ad propositum 
 diuinae bonitatis aspexit. quod autem dixit maxime 
 fidelium, illos hoc loco pronuntiauit atque distinxit, qui per 
 fidem, per oboedientiam, per subditam uoluntatem redemptoris 
 munera susceperunt. 
 
 Pro uniuersis autem uenisse Christum idem apostolus declarat: 
 caritas, inquit, Christi urget nos iudicantes hoc, 
 quoniam, si unus pro omnibus mortuus est, ergo omnes 
 mortui sunt. et pro omnibus mortuus est, ut et qui 
 uiuunt iam non sibi uiuant, sed ei, qui pro ipsis et 
 mortuus est et resurrexit. quia ergo resurrectio generalis 
 ad uirtutem pertinet redemptionis, si redemptio non ad omnes 
 pertinet, nec ad omnes resurrectio pertinebit. et ideo quia 
 sicut omnes resurgemus, licet non omnes inmutabimur, 
 ita dominum redemptorem cum generalis misericordiae bene- 
 Scio uenisse testamur, etsi illud infidelitas, quia noluit, non 
 recepit. nam deum quolibet tempore qui quaesiuit inuenit et, 
 qui inuenisse non uisus est, non quaesiuit. quod si, quemadmodum 
 abrupta blasphemat impietas, alii ad mortem praeordinati, 
 alii praedestinati uidentur ad uitam, nullam Christus 
 ueniendi causam, nullam moriendi, quam pietas eius inuenit, 
 habuit necessitatem.

 

 

 

 
 
 
 
 Nouum ergo remedium nihil agere potuit, si ante saecula 
 res humanas definitio uetusta praefixit. sed quia fatalis persuasio, 
 quae uim praescientiae cogentis inducit, omnimodis 
 respuenda est, ideo magis et legem (deus) dedit et prophetas 
 mediis temporibus excitauit, quia arbitrium uoluntatis humanae 
 adtenuatum nouerat, non ablatum. quod si ex toto uigor eius 
 perisset, quomodo legeretur: et in lege domini fuit uoluntas 
 eius, et iterum: uoluntarie sacrificabo tibi, domine, 
 et ad Philemonem: ut non ex necessitate, sed uoluntarium 
 esset bonum tuum? et cum dicat in euangelio: caro 
 mea est, quam ego dabo pro mundi uita, dubitare penitus 
 non debemus, quod pro toto mundo se inpenderit, qui plus 
 dedit, quam totus mundus ualebat, sicut et beatus Iohannes 
 euangelista testatur: ipse est enim propitiatio pro peccatis 
 nostris, sed et pro totius mundi. 
 
 
 Sed dicis: quomodo totum mundum redemit? ecce uidemus 
 homines in peccatis suis uiuere, quomodo putabimus redemptos, 
 quos uidemus permanere captiuos? hoc loco intellectum de 
 proposita similitudine colligamus. uerbi gratia si legatus aliquis 
 uel sacerdos intercessurus pro ciuitate captiua largius 
 pretium deferat et uniuersum captiuitatis populum de manu 
 eius recipiat, qui belli iure retinebat, et omnis omnino relaxetur 
 lex ac necessitas seruitutis, et inter haec, si forte illic aliquos 
 de captiuis uel oblectatio consuetudinis uel male blandus praedo 
 sollicitet, gratuitum beneficium unusquisque uoluntatis suae 
 seruus recuset, numquid minorauit gratiam pretii contemptus 
 ingrati? numquid aliquam beniuolentiae redemptoris intulit 
 deminutionem, qui respuit libertatem? non ita est. quin 
 immo sicut redemptori gratus potest esse, qui rediit, ita de

 

 
 
 
 contemptu reus est, qui remansit. uolentes enim redemit uoluntatum 
 remunerator. iustus enim arbiter deus uoluntarium 
 cupit redire, quem non inuitum meminit corruisse. quae cum 
 ita sint, dic mihi, quem a gratia redemptionis exceperit, qui 
 damnationis antiquae chirographum generale deleuit. 
 
 
 CONTRA HOC, QVOD EUANGELICAM SENTENTIAM INPERITO ET INPROBO SENSU INTERPRETANTUR. 
 Nemo, inquit, uenit ad me, nisi pater, qui misit me, 
 adtraxerit eum. quis tam inmemor salutis suae sit, qui adtrahentis 
 misericordiam negare praesumat? sed ille uere impius 
 est, qui eam non omnibus ingeri, non omnibus testatur 
 inpendi. hoc loco adtracti salutem adtrahentis putat esse uiolentiam. 
 apparet illum non nosse nisi catenas obnoxiae seruitutis, 
 qui deuotae nescit uincula caritatis. hic autem sermo 
 diuinus specialiter increpat hominem de propriis sibi uiribus 
 adrogantem et de labore suo impie praesumentem. cum inter 
 haec unus totum labori, alter totum gratiae iudicet deputandum, 
 impletur in utroque Graeca sententia: nimietates, inquit, 
 inaequalitates sunt. similis inprobitas et par esse probatur 
 impietas, si totum soli gratiae uel si totum soli adscribatur 
 labori. quid nos oportet inter ista sentire, nisi ut semper gratiae 
 subiciamus laborem et semper gratiam cum labore sociemus? 
 
 Sed ante omnia adrogantiam laboris refugiamus nec nobis 
 quicquam de eius meritis uindicemus, ne Pharisaeum imitari 
 mortifera iactantiae praesumptione uideamur. nam cum ille 
 orans indubitanter uerum diceret: ieiuno bis in sabbato, 
 decimas do omnium, quaecumque possideo, euacuauit 
 ueri fidem, quia ueritati miscuit uanitatem. non ergo operatio,

 

 

 
 
 
 sed cordis elatio declinanda est. nemo, inquit, uenit ad 
 me, nisi pater adtraxerit eum. numquid uelut insensibilis 
 et inepta materies de loco ad locum mouendus est et 
 trahendus? sed adsistenti et uocanti domino famulus manum 
 fidei, qua adtrahatur, extendit et dicit: credo, domine, adiuua 
 incredulitatem meam. et ita se duo ista coniungunt, 
 adtrahentis uirtus et oboedientis affectus, quomodo si aeger 
 aliquis adsurgere conetur et facultas animum non sequatur 
 et propterea sibi porrigi dexteram deprecetur. clamat uoluntas, 
 quia sola per se eleuari nescit infirmitas. ita dominus inuitat 
 uolentem, adtrahit desiderantem, erigit adnitentem. quid est 
 autem adtrahere nisi praedicare, nisi scripturarum consolationibus 
 excitare, increpationibus deterrere, desideranda proponere, 
 intentare metuenda, iudicium comminari, praemium polliceri? 
 
 Audi dominum non duris nexibus, sed spei manibus adtrahentem 
 et dilectionis brachiis inuitantem, sicut ait propheta: 
 adtraxi eos in uinculis caritatis, et illud: post te in 
 odorem unguentorum tuorum curremus. et ideo dicit: 
 uenite ad me omnes, qui laboratis et onerati estis, et 
 ego reficiam uos, ne ullus excusare se possit exclusus, qui 
 conuincitur inuitatus. licet enim non omnes oboedientiam exhibituros 
 esse praenosceret, omnibus tamen et uelle et posse 
 donauerat. hoc loco sollicitius requiratur, utrum quisque adtrahi 
 uelit an nolit. si non uult, absolute adtrahentis beniuolentiam 
 non meretur. si autem uult, ecce iam cum deo 
 et hominis consensus cooperatur. nemo, inquit, uenit ad 
 me, nisi pater adtraxerit eum. quomodo adtrahentem 
 uides, cur dissimulas uidere uenientem? et ideo sicut gratiae 
 est quod adtrahitur, ita oboedientiae probatur esse quod sequitur. 
 haec adtrahentis dei misericordia si dignis datur, aduertis, 
 quia iam et studio humanae utcumque seruitutis

 

 
 
 
 inpenditur, si uero indignis, consequens est, ut etiam reprobis non 
 negetur et euidenti miseratione bonitas dei indiscrete et iustis 
 et peccatoribus offeratur. 
 
 Sed is, quem perspicis adtrahentem, requirit omnimodis 
 praecepta seruantem, ut per quandam uoluntatis ansulam conprehendi 
 et adtrahi ualeat, qui uocatur. quod si eum putas 
 adtrahere nolentes, caelesti iustitiae iniquitatis pondus inponis. 
 sed si inuenitur adtrahere nolentes, quanto magis conplectitur 
 desiderantes! nam etiam, qui sine labore uidetur adtrahi, laboraturus 
 est, ut inhaereat adtrahenti. quanti enim uenerunt 
 et recesserunt, quia adtracti in gratia perseuerare desideratore 
 uocante noluerunt, sicut in euangelio scriptum est: multi ex 
 discipulis eius audientes abierunt retrorsum et iam 
 cum illo non ambulabant, item: dixit autem Iesus ad 
 duodecim: numquid et uos uultis abire? respondit ei 
 Petrus: domine, ad quem ibimus? uerba uitae aeternae 
 habes et nos credimus et cognouimus, quia tu es Christus 
 filius dei. in utrisque libera fuit uoluntas et in illis, 
 ut ingrata mente discederent, et in istis, ut cum libertate fidei 
 permanerent.

XVII. CONTRA HOC, QVOD DICUNT, QVIA DEI UIOLENTIA INDURET HOMINEM, NE VENIRE UALEAT AD SALUTEM. 
 Si ipse, ut blasphemas, obdurat, quomodo ait in psalmo: 
 hodie si uocem eius audieritis, nolite obdurare corda 
 uestra, et iterum: secundum duritiam autem tuam et 
 inpaenitens cor thesaurizas tibi iram in die irae, item 
 in Hieremia: percussisti eos et non doluerunt, adtriuisti 
 eos et rennuerunt accipere disciplinam. indurauerunt 
 facies suas super petram et noluerunt reuerti.

 

 
 
 
 adhuc causam obdurationis aduerte secundum sententiam sapientissimi 
 Salamonis, qui dicit: impius cum uenerit in 
 profundum malorum, contemnit, id est de adsiduitate 
 peccandi desperatio nascitur, obduratio uero ex desperatione 
 generatur. dum dicit Hieremias: noluerunt reuerti, uides, 
 quia obduratio cordis crimen est propriae uoluntatis. inhonestus, 
 cupidus et cruentus est cuiuslibet facinoris seruus, si 
 peccatis non reluctetur. 
 
 Videamus autem, unde obduratio ista nascatur. non utique 
 uiolentia conpellentis, sed clementia relaxantis obdurationis 
 occasio est, dumque ad paenitentiam sustinet delinquentem infatigabilis 
 bonitas, abutitur beniuolentia remittentis elata securitas. 
 ideo ait beatus apostolus: an diuitias bonitatis 
 eius et patientiae et longanimitatis contemnis ignorans, 
 quoniam benignitas dei ad paenitentiam te adducit? 
 secundum duritiam autem tuam et cor inpaenitens 
 thesaurizas tibi iram in die irae et reuelationis 
 iusti iudicii dei. aduertis, quod apostolus dicendo secundum 
 duritiam tuam et cor inpaenitens non deo, sed homini 
 culpam indurati cordis adscribit: ignorans, inquit, quoniam 
 benignitas dei ad paenitentiam te adducit? 
 secundum duritiam autem tuam et inpaenitens cor 
 thesaurizas tibi iram in die irae et reuelationis iusti 
 iudicii dei. agnosce, quia non austeritas dei indurat malorum 
 corda, sed bonitas. nam quia tribulationum laboribus 
 ac flagellis pro dei patientia non affliguntur, ideo superbia deprauantur. 
 quod ita esse euidenter et propheta commemorat 
 dicens: in laboribus hominum non sunt et cum hominibus 
 non flagellabuntur, ideo tenuit eos superbia 
 eorum. ac sic dum poena in iudicium reseruatur dumque ad

 

 
 
 
 emendationem prouocat domini longanimitas, in seruo contemptum 
 nutrit inpunitas. qui reddit, inquit, unicuique 
 secundum opera sua, certe non inponit deus homini secundum 
 praescientiam peccandi necessitatem, a quo secundum 
 opera sua legitur exacturus esse rationem. peccaui, inquit 
 propheta, et quid accidit mihi triste? hoc est dicere: 
 certum est deum nescire peccata, qui non accelerat pro ultione 
 supplicia, et iterum: dixit enim in corde suo: oblitus est 
 deus, auertit faciem suam, ne uideat usque in finem. 
 dum ergo dicit oblitus est deus, patientiam remittentis neglegentiam 
 iudicat ignorantis et arbitratur oblitum, quod magnanimus 
 dispensator reseruat in posterum. quo genere metuentem 
 admonitio dei castigantis emendat, contemnentem magis 
 lenitas moderantis obdurat, ut putet de deo impius, quod usque 
 in finem ignorantia obscurante non uideat, quidquid ad praesens 
 beniuolentia sustinentis punire dissimulat, et, cum probetur ab 
 insultante contemptus, obdurationem putatur operatus. dum 
 enim iram inter crebrescentia peccata suspendit, peccatorem 
 insultare permittit.

XVIII. CONTRA HOC, QVOD DICUNT, QVIA HOMINES UOLUNTATE DEI INPELLANTUR IN MORTEM. 
 Si autem, ut dicit haereticus, per uoluntatem dei trahuntur 
 homines in perditionem, quomodo in lectione Regum mulier 
 loquitur ad Dauid: nec uult, inquit, deus perire animam, 
 sed retractat cogitans, ne penitus pereat, qui abiectus 
 est? item Ezechiel sub uerbis dei ita disserit: multo labore 
 sudatum est et non exiit ab ea nimia rubigo eius

 

 
 
 
 neque per ignem inmunditia tua exsecrabilis, quia 
 mundare te uolui et non es mundata a sordibus tuis. 
 ecce deus hominem non solum saluari optat, sed pro eius 
 purgatione multo labore desudat. porro pro ratione iustitiae 
 per se effectum medentis cura non peragit, quia uoluntatem 
 eius, qui est purgandus, expectat. item: defecit sufflatorium, 
 frustra conflauit sufflator. malitiae enim 
 uestrae non sunt consumptae. dum audis sufflatorium 
 uel conflatoris officium, intellege purum metallum adulterina 
 permixtione corruptum et a naturali sinceritate uitiatum. si 
 homo in mortem inpulsu ac uoluntate dei agitur, cur item 
 sub Ezechiele inputans et uelut dolens loquitur: quare moriemini, 
 domus Israel, quoniam nolo mortem impii, 
 dicit dominus? reuertimini et uiuite. et quomodo eos 
 in mortem, ut blasphemas, inpellit, quos ad uitam non solum 
 nutu iubentis, sed affectu supplicantis inuitat? item: uiuo ego, 
 dicit dominus, nolo mortem impii, sed ut reuertatur 
 impius a uia sua et uiuat. reditum se in potestate habere 
 cognoscat, qui a domino prouocatur, ut redeat. uiuo ego, dicit 
 dominus. ne de indulgentia reus dubitet, iudex clementiam 
 suam etiam quadam sacramenti interpositione confirmat. sed 
 per apostoli Petri sententiam uoluntas benignissimi insinuatur 
 auctoris: non tardat, inquit, dominus promissum suum, 
 sed patienter agit propter uos nolens aliquos perire, 
 sed ad paenitentiam reuerti. peccanti ingeritur paenitentia, 
 ut in conferenda misericordia locum possit habere iustitia. sed 
 patienter, inquit, agit emendationem hominis, quia inpatienter 
 desiderat, patienter expectat. item secundum Lucam: et 
 ut adpropinquauit, uidens ciuitatem fleuit super illam

 

 
 
 
 dicens: non relinquent in te lapidem super lapidem eo, 
 quod non cognoueris tempus uisitationis tuae. 
 
 Hic constringendi sunt haeretici. si dominus perituris salutis 
 intercluserat aditum, ergo falso istorum defleuit exitium. 
 si autem eorum perditionem uero, ut manifestum est, maerore 
 perdoluit, non uoluntatem suam homini, sed consensum hominis 
 uoluntati suae defuisse monstrauit. quid mirum si pro 
 salute hominis lacrimas fundit mox sanguinem profusurus? 
 item in Matthaeo: Hierusalem, quae occidis prophetas 
 et lapidas eos, qui ad te missi sunt, quotiens uolui 
 congregare filios tuos, sicut gallina congregat pullos 
 suos sub alas suas, et noluisti? duas res hic agit sermo 
 diuinus. nam dum dicit: quotiens uolui et noluisti, in 
 deo propositi bonitas, in homine arbitrii est expressa libertas. 
 dicendo autem: Hierusalem, quae occidis prophetas et 
 lapidas eos, qui ad te missi sunt, saluare se eos uoluisse 
 pronuntiat, cum euidenter proferat causas, per quas salutem 
 eis negare debuerit. hoc loco duplici genere in seruo iniquitas 
 cruentae mentis ostenditur, in domino indulgentia benignissimae 
 uoluntatis aperitur. si deus perire uult hominem, quomodo 
 dicit etiam propheta Michaeas: indicabo tibi o homo, quid 
 sit bonum et quid dominus requirat a te, utique facere 
 iudicium et diligere misericordiam et sollicitum 
 ambulare cum deo tuo. dum dicit: et quid dominus 
 quaerat a te, utique facere iudicium, promptam exercendi 
 boni operis uoluntatem non reposceret, si non dedisset. 
 uides, quia, sicut dei est, ut prouocans adhortetur, ita oboedientiae 
 hominis reseruatum est, ut sequatur.

CONTRA HOC, QVOD IMPIE ASSERUNT A DEO INDURATUM FUISSE COR PHARAONIS. 
 Hic sensum scripturae sanctae sollicitius perscrutemur et 
 obicientis animum consulamus, utrum Pharao uolens an

 
 
 
 inuitus a domino fuerit induratus. si nolens, ipsi utique culpam 
 obdurationis adsignas, si uero inuitus, iniquitatem dei obdurantis 
 accusas. quae enim iustitia erat, ei, quem ipse obdurauerat, 
 ipse puniret? cum uero dominus ipse ad eum loquatur 
 et dicat: cur non uis dimittere populum meum uel 
 
 
 . usquequo non uis subici mihi? ecce ubi diuinis testimoniis 
 liberam fuisse in Pharaone agnoscimus uoluntatem. hac ratione 
 Pharaonem, dicit dominus, obdurabo, dum eum mihi in decem 
 plagis, quas a Moyse exoratus remoueo, insultare permitto. 
 ego, inquit, obdurabo cor Pharaonis. sic interdum familiariter 
 etiam apud homines genus huius elocutionis adsumimus, 
 sic interdum contumacibus famulis exprobramus mansuetudinem 
 nostram ita dicentes: ego patientia mea pessimum (te) 
 feci, ego remissione mea malitiam tuam superbiamque nutriui, 
 ego te contumacem indulgentia mea reddidi, ego dissimulatione 
 mea cor tuum, ut contra me obduraretur, animaui. et hoc 
 modo, quod in bonitate domini uirtutis est testimonium, in serui 
 inprobitate fit uitium. 
 
 Ait autem sermo diuinus: uidensque Pharao eo, quod 
 data esset requies, ingrauauit cor suum. manifestissime 
 hoc loco indulta requies cor Pharaonis indurasse perscribitur. 
 hoc enim, quod dicit: obdurauit cor suum, non passiuum 
 uerbum est, sed actiuum. uis scire, quia diuina moderatione 
 ob causam induratae mentis operatur? idem ipse Pharao in 
 decem plagis positus cum percuteretur, mitigabatur, cum laxaretur, 
 ingrauabatur. ac sic impium diuina seueritas inclinabat, 
 bonitas obdurabat, et, ut se esse liberi arbitrii demonstraret, 
 castigante deo populum dimittebat, parcente reuocabat. 
 perspice, quomodo rebellem spiritum caelestis lenitas obdurat.

 

 
 
 
 accedentibus mitescit flagellis, recedentibus insolescit. agnosce 
 rationem obdurationis et uim propriae uoluntatis. Hebraeum 
 populum, quem egredi pro inposita sibi contritione nunc praecipit 
 et pro plagarum moderatione nunc prohibet, ad extremum 
 incumbentibus plagis etiam festinus abire perurget et conpellit. 
 non ergo induratur in multa dei potentia, sed contemptor efficitur 
 in multa dei patientia. denique inter alternas uices castigationis 
 et remissionis flagellatus humiliatur, exauditus erigitur, 
 liberatus insultat, afflictus obtemperat et filios Israel, quos 
 post decimam plagam emisisse cognoscitur, ad primam eum 
 emittere potuisse uoluntas postrema testatur. et cum inter 
 medias correptiones profiteatur: iustus es, domine, ego 
 uero et populus meus impii, non se a deo, sed a uoluntate 
 propria deprauatum conscientiae suae testis ostendit. et 
 tu deum circa Pharaonem durum uel iniquum fuisse praesumis 
 asserere, quem circa se iustum et pium ipse sacrilegus non 
 potuit abnegare? 
 
 Inmitem deum Christianus esse conqueritur, quem pium 
 etiam impius confitetur? hoc ergo agit in hominibus caelestis 
 misericordiae dispensatio, quod in terris pluuiae superuenientis 
 infusio. ad copiosi imbris inlapsum cultus et edomitus 
 cespes multiplicatur germinum fetibus, uerum incultus 
 et crudus inutilibus herbis repletur et sentibus, ac sic unus 
 idemque imber duas res diuersas atque contrarias iuxta culturae 
 aut studium operatur aut uitium, sicut legimus: terra 
 enim saepe uenientem super se bibens imbrem et generans 
 herbam oportunam illis, a quibus colitur, accipit 
 benedictionem a deo. proferens autem spinas 
 ac tribulos reproba est et maledictio proxima, cuius

 

 
 
 
 consummatio in conbustionem. agnosce terram sub uno 
 eodemque imbre nunc spinas et tribulos germinantem, nunc 
 fructus benedictionibus idoneos proferentem. eodem modo dum 
 misericordia dei expectat et parcit, emendatur oboediens, obduratur 
 inpaenitens.

II. QVOD PRAESCIENTIA DEI NEC AD IUSTA NEC AD CONTRARIA HUMANAS UIOLENTER URGEAT UOLUNTATES. 
 Praescientiam et praedestinationem dei male intellegunt 
 astruentes, quod inde humanorum actuum causa nascatur. 
 primum, quid ex quo pendeat uel procedat, perspicere debemus. 
 non propterea homo quodcumque facturus est, quia 
 eum coactura sit praescientis auctoritas, sed magis deo praesciendi 
 ingerit qualitatem libertas praesciti hominis ac uoluntas. 
 ergo non de uiolentia praeuidendi inponitur homini causa peccandi, 
 sed magis de consecuturis hominum meritis ordo exoritur 
 praenoscendi. generalis itaque praescientia, quae de 
 statu mundi totius apud deum manet, de potentia nascitur, 
 sed circa statum hominis qualitates et species praenoscendi 
 de humani actus inspectione mutuatur. 
 
 
 Sed inter ista deo respondes et dicis:s o domine, quomodo 
 bonum adprehendere ualui, quem tu malum futurum esse 
 praescisti? non ita est. aliud est, quod uult deus, aliud est, 
 quod permittit deus. uult itaque bonum et permittit malum, 
 praescit utrumque. iusta bonitate adiuuat, iniusta pro arbitrii 
 libertate permittit. de suo est, quod dat gratiam, de tuo, quod 
 praenoscit offensam. et inde est, quod circa iniquos incessabiliter 
 inuenitur prohibere, quae prouidit. numquam praua 
 hominum studia praeciperet ad meliora conuerti, si ea sciret 
 non posse mutari, et ideo respondebit tibi consequenter diuina 
 prouidentia:s o homo, non te talem feci, qualem te futurum 
 esse praesciui. bonum te pro iustitiae meae lege formaui et,

 
 
 
 ne malum sequereris, admonui, malum te pro consecutura uoluntatum 
 tuarum iniquitate praeuidi. ubi non conpulsio, sed 
 consensio peccandi deprehenditur in querella, non auctor, sed 
 praeuaricator in culpa est. si ad factorem, inquit, o homo, 
 respicis, bonus esse potuisti, si ad praecognitorem, tu me pro 
 gestorum tuorum ordine, ut de te malum praenoscerem, conpulisti. 
 
 Sed reuoluis et dicis: praescientia et praedestinatio humanorum 
 actuum atque meritorum praefigit et excitat causas. 
 non ita est. magis de origine uoluntatis humanae genus praescientiae 
 deriuatur. sed ut aliqui cogitationis suae prauitate 
 ducantur et actus suos de praescientia aestiment inchoari, hoc 
 de proprio animi uitio ac de inemendabili obstinatione procedit, 
 dum simulant passionibus reluctari et putant se non 
 posse, quod nolunt. legem dicunt esse inmutabilis mali consuetudinem 
 delinquendi. sed adhuc dicis, quia opera ac uoluntates 
 hominum de nutu et inpulsu praescientiae caelestis incipiant. 
 non ita est. hoc potius agnosce, quod praescientia 
 dei de materia humanorum actuum sumat exordium. quid de 
 nobis praescire ac praeordinare debeat deus, quantum pertinet 
 ad futurum, in profectu hominis defectuque consistit. 
 
 Accipe illud exemplum, quo praescientia dei pro humana 
 se actione conuertit. ad decumbentem Ezechiam regem mors 
 defertur in uerbo tristi uatis ueridici adnuntiata responso ita 
 dicentis: ordina domum tuam, nam cras morieris. at 
 ille conuersus ad fletum ordinauit domum suam, quia humiliauit 
 animam suam. prophetam quidem exploratae sanctitatis 
 agnoscit, sed desperatio spe repellitur: oratio interdicit 
 oraculo, resoluit deprecatio definitionem, fides plena dicti superat 
 ueritatem, ineuitabilem denuntiatae mortis causam

 

 
 
 
 extrema uincit deflentis infirmitas. humiliat se fragilitas humana 
 et uim quandam patitur diuina sententia, sicut ait: 
 regnum caelorum uim patitur. omnimodis moriturus 
 fuisset, nisi territus supplicasset. elige utrum uelis, aut praefixam 
 necessitatem confitere mutatam aut ueritatem conuince 
 mentitam.

III. QVIA ALIUD EST PRAESCIRE, ALIUD PRAEDESTINARE. 
 Apostolus ait: quos praesciuit et praedestinauit conformes 
 fieri imaginis filii sui. aliud est praescire, aliud 
 praedestinare. praescientia itaque gerenda praenoscit, postmodum 
 praedestinatio retribuenda describit. illa praeuidet merita, 
 haec praeordinat praemia. praescientia ad potentiam, 
 praedestinatio ad iustitiam pertinet. praescientia de alieno 
 subsistit actu, praedestinatio autem de iudicio suo, illa facinus 
 manifestat, ista condemnat, illa testis, haec iudex est. cum 
 illa praenuntiauerit causam, tunc praenuntiat ista sententiam. 
 a praescientia quae sunt nostra produntur, a praedestinatione 
 quae sunt praeparantur. ac sic nisi praescientia explorauerit, 
 praedestinatio nil decernit. oculi autem uicem praescientiae 
 uirtus exercet, quod se aspectui obtulerit, hoc uidebit. numquid 
 fecisse creditur, quod deprehendisse cognoscitur? cum 
 autem oculi ea uideant, non quae ipsi intrinsecus operantur, 
 sed quae eis extrinsecus offeruntur, si peccantem quempiam 
 forte conspexerint, non opinor uidentis, sed committentis flagitium 
 iudicabitur. ita non ad praenoscentis, sed ad praecogniti 
 pertinebit. reatum omne delictum. 
 
 Sic et deus ea ante diem hominis praeuidet, quae non a se, 
 sed ab homine facienda sunt. et sicut materia existens efficit,

 

 
 
 + 
 ut eam oculi acies contempletur, non autem oculus facit, ut 
 res uidenda nascatur, ita et praescientia dei ea, quae de hominis 
 meritis secutura sunt, non ut eueniant exigit, sed euentura 
 praecurrit. et quia sacris eloquiis moris est, ut per adsumptam 
 quamcumque similitudinem asserendae rei aperiant 
 ueritatem, sicut interdum uel grano sinapi uel fermento mulieris 
 euangelicae uel sagenae missae in mare et, quae plura 
 talia sunt, regnum caelorum legimus conparari, ita et nos distinguere 
 cupientes futura instituto genus colligitur praesciendi. 
 quod si praescire conpellere est, qui praeuidet peccatorem, ergo 
 ipse causa peccati est? praescit adulterium deus, ergo ipse 
 ossa et medullas ignibus obsceni furoris inflammat? praescit 
 deus homicidam, numquid ipse bestiales motus perturbatis sensibus 
 suggerit, ipse ad peragendum facinus gladium cruentae 
 mentis exacuit? praescit impium, ergo ipse ad profana sacrificia 
 spiritum dementis instigat? itane quarum rerum ultor 
 est, earum et auctor esse credendus est? et inter haec ad 
 malum perurgere iudicandus est captiuae uoluntatis adsensum, 
 qui nec diabolo conpellere permisit inuitum? uoluntas est, 
 quae operatur delictum, uoluntas est, quae meretur auxilium. 
 
 
 Sed dicis: inuenio ubi sola gratia sine societate humanae 
 uoluntatis operetur, nam in Bethleem omnis innocentium populus 
 tam beatam mortem ex sola dei praedestinatione consequitur. 
 non ita est. nam tum forsitan solius gratiae uerteretur 
 operatio, si innocentis sanguinis non intercessisset effusio. 
 quod si una tunc fuit innocentium causa, cur non omnis illic 
 saluatur infantia? ab illius enim temporis gloria omnis aetas 
 alterius sexus aliena est. si uis praedestinationis specialem per 
 singulos facit conditionem, cur hic omnes pueri diuersis dierum 
 uel mensuum temporibus nati unam obtinent felicitatem? si

 
 
 
 nero promiscua in genere humano electionis ratio agitur, cur 
 ab hoc munere omnis status puellaris excipitur? hic ergo decreti 
 sorte cessante mors pueris pro diaboli infertur furore, 
 mortis uero beatitudo pro dei honore confertur. non ergo eos 
 praedestinatio morti addixit, sed causae occasio consecrauit. 
 hanc itaque paruulorum interfectionem non dispositio dei, sed 
 impietas ordinauit inimici. deus autem, qui etiam malis hominum 
 bene utitur, perempti gloriam de scelere perimentis 
 operatur. contraria quidem malitiae disponit inuentor, sed bonitatis 
 auctor in melius consilia aduersa conponit.

IIII. CONTRA HOC, QVOD DICUNT: IN ISTOS MISERICORS EST, QVO8 ADQVIRIT, IN ILLOS IUSTUS EST, QVO8 RELINQVIT, CUM ET CIRCA MALOS MISERICORS ET CIRCA BONOS ETIAM IUSTUS APPAREAT. 
 Si hominis statum deus, sicut blasphemat impietas, non 
 aequitate sed potestate disponit, ille fortassis, qui pulsauit, excluditur 
 et ille, qui non quaesiuit, adtrahitur. ac sic nec circa 
 saluatos misericors fuisse uidebitur, quibus non dedit, ut ex 
 officio misericordiam mererentur, nec circa perditos aestimari 
 poterit iustus, qui sine proprio crimine a misericordia repelluntur. 
 quod si ambo rei sunt in natura, et in isto iustitia 
 periclitabitur, qui sine merito indignus eligitur, et in illo misericordia, 
 qui perditioni sine peccati iudicio deputatur. qua 
 enim misericordia honoratur otiosus, qua iustitia damnatur 
 innoxius? itaque dum inperite tollit homini libertatem, impie 
 deo probatur negare iustitiam. si dicas, quia tantum misericors 
 in adquisito et solum iustus in perdito est, in utraque 
 persona abrupte negabis utramque uirtutem. nam nec in hoc 
 erit aequitas, si eligat non probatum, nec in illo bonitas, si 
 perdat inmeritum.

 

 

 
 
 
 
 
 Nos autem geminum hoc in dei operibus bonum inseparabili 
 consertum fatemur amplexu, sicut legimus: misericordiam 
 et iudicium cantabo tibi, domine, et iterum: misericors 
 dominus et iustus et deus noster miserebitur, et iterum: 
 misericors et miserator et iustus dominus. nam misericors 
 est et in perditos, qui inquirit et inuitat errantes, qui 
 diu sustinet delinquentes. et sicut solem suum oriri facit 
 super bonos et malos et pluit super iustos et iniustos, 
 ita utrosque indifferenter lumine rationis inpleuit, honore imaginis 
 suae induit, ad gratiam redemptionis generaliter euocauit. 
 itane misericors in illo non fuit, in quem tanta congessit, quem 
 de neglecta et perdita misericordia iudicabit? iam illud minoris 
 negotii est, ut erga adquisitos sicut misericordem ita 
 iustum esse doceamus. iustus, inquam, et circa eos, quos 
 suscipit reuertentes, quos non deserit laborantes, quos dignos 
 efficit libertate fideliter seruientes. haereticus autem ideo circa 
 malos negat misericordem, quia non credit oblatam fuisse salutis 
 copiam his, qui delabuntur in mortem. ideo circa bonos 
 non asserit iustum, quia nihil eis aestimat pro humili deuotione 
 conlatum. misericors ergo est, quia et malis ingerit rationis 
 intellectum et bonitatis affectum, iustus, quia oboedienti 
 proponit praemium, iustus, quia nullum saluat inuitum. 
 
 Itaque apostolus magnifice ad donum gratiae officium laboris 
 adiungit ita dicens: laborantem agricolam oportet de 
 fructibus accipere. ecce quomodo sibi admirabili commercio 
 diuina et humana sociantur. ad oboedientiam pertinet labor, 
 fructus uero laboris ad gratiam. et iterum: unusquisque 
 propriam mercedem accipiet secundum suum laborem, 
 cum dominus in euangelio dicat: cum feceritis haec, dicite: 
 serui inutiles, quod debuimus facere, fecimus.

 

 
 
 
 aduerte, quia non excludit operis studium, sed operantis requirit 
 obsequium, nec laborem seruitutis recusat, sed humilitatem 
 mentis insinuat. uitium ergo, quod laborem inperitissime refugiendum 
 putas, non in opere, sed in corde consistit. totis 
 ergo uiribus laborabo, sed quidquid de superna largitate percepero, 
 gratiae, non industriae deputabo, beneficium uocabo, 
 non pretium, donum testabor esse, non debitum, remunerationem, 
 non retributionem. ita cum ex officio aliquid agimus, 
 nequaquam nos inputare deo possumus, quia soluimus, quod 
 debemus. tu uero diuinae ne inuideas bonitati, si opus, quod 
 a me illa adiuuante bene gestum est, uel etiam accepta perdiderim. 
 hoc genere nec conuerti eos permittunt mala praecedentia 
 nec sanari.

V. CONTRA HOC, QVOD DICUNT: NON TAM UOLUIT QVAM NON POTUIT SALUUS ESSE, QVI PERIIT, IUXTA QVOD LEGIMUS: ET NON POTERANT CREDERE. 
 Inter haec cum Iohannes euangelista commemoret: propterea 
 non poterant credere, quia iterum dixit Esaias: 
 excaecauit oculos eorum et indurauit eorum cor, hoc 
 loco elocutio conclusa sic resonat, quasi eis non credendi necessitas 
 inponi uideatur inuitis. sed ex illis causam uel culpam 
 incredulitatis exortam in consequentibus lectionis ordo manifestat 
 ita dicens: uerum tamen et ex principibus multi 
 crediderunt in eum, sed propter Pharisaeos non confitebantur, 
 ut de synagoga non eicerentur. dilexerunt 
 enim gloriam hominum magis quam gloriam dei. absolute 
 hic indicat, sicut et de Simone legimus, etiam infidelibus 
 uim credulitatis fuisse conlatam, quibus, sicut facultas 
 credendi adfuit, ita uoluntas defuit confitendi. quod credunt,

 

 

 
 
 
 gratiae largitas est, quod professionem creditis non accommodant, 
 mentis inprobitas est et inpletur in eis: qui autem non 
 habet, etiam quod habet auferetur ab eo. 
 
 Ecce quomodo bonum uoluntatis et fidei admixta malitia deprauauit, 
 sicut alio loco in eodem euangelio ipse dominus dicit: 
 quomodo potestis uos credere, qui gloriam ab inuicem 
 accipitis et gloriam, quae a solo est deo, non quaeritis? 
 uides ergo, quia, sicut subpressis causis absconditur ueritas, 
 ita manifestis remouetur obscuritas, quae in Esaiae testimonio 
 densiores paulo nebulas uidetur obducere, dum eos, quos propria 
 nequitia surdos caecosque reddiderat, a deo asserit obcaecatos, 
 ne forte conuerso ad deum corde sanentur. itaque ut paululum 
 differamus, quod Matthaeus apertius elocutus est, iuxta ipsius 
 sermonis rigorem, qui ex uerbis prophetae austerius percutit 
 legentis auditum, altius requiramus, quare hoc loco nolle putetur 
 dominus, ut sanentur, id est, ne momentanea conuersione 
 suscepta conlatis beneficiis abutantur, ira cum probati fuerint 
 suscepta neglexisse ac respuisse recidiua infirmitate medicinam, 
 sicut ille, ad quem ipse dominus loquitur: iam sanus 
 factus es, noli peccare, ne deterius tibi aliquid contingat. 
 
 Aduerte bonitate sanitatis impium praegrauari. sic Pharao 
 insultasse deprehenditur misericordiae dei, quem addictus plagarum 
 resipiscentem et conuertentem et humiliantem se, quotiens 
 sanare uoluit, totiens deteriorem esse post humanitatem 
 clementiae deprehendit. quare, inquam, istos sanare dissimulat? 
 ne fiant utique illius similes, qui supra petrosa seminatus 
 est, id est, qui ad momentum cum gaudio suscipit 
 uerbum, qui ad tempus credit et in tempore temptationis 
 recedit. quid est momentaneam suscipere sanitatem? 
 id est ad tempus credere et in tempore temptationis pro animi

 

 
 
 
 infidelitate discedere et ad leuem temptationis aestum infirma 
 radice deficere. uideamus, quos sanare temptauerit et eis 
 parum pro consequenti incredulitate profuerit. ecce seruo illi 
 in euangelio magnis debitis et animae languoribus oppresso 
 decem milia talenta, quae ei remissa uidebantur, per crimen 
 propriae malitiae adiectis cruciatibus exiguntur, ubi et aduertendum 
 est, quomodo adquisita perduntur et beneficia iam conlata 
 reuocantur. 
 
 Sed et ille depulso a se inmundo spiritu ad tempus legitur 
 fuisse sanatus, de quo dicit sermo diuinus: cum autem inmundus 
 spiritus exierit ab homine, perambulat per 
 loca arida quaerens requiem et non inueniens. tunc 
 dicit: reuertar in domum meam, unde exiui. et ueniens 
 inuenit uacantem, scopis mundatam et ornatam, id est 
 uacuatam uirtutibus et uanitatibus adimpletam. tunc uadit 
 et adsumit septem alios spiritus nequiores se, et intrantes 
 habitant ibi et fiunt nouissima hominis illius 
 peiora prioribus. ecce cui sanitatem conlatam esse non 
 profuit, in quem multiplicatis malis nociuus languor incubuit 
 et increuit. sed et alio loco is, qui post acceptam notitiam 
 ueritatis, id est post conlatam ueritate sibi curam salutis sanguinem 
 testamenti pollutum duxerat, in quo sanctificatus 
 est, id est in quo sanatus est, grauiora mereri supplicia apostolo 
 adtestante perhibetur. sic itaque gratia in culpam uertitur, 
 nisi custodia subsequatur. sed in his euangelista Matthaeus 
 dum incrassatum cor, obturatas aures clausosque oculos ad 
 culpam hominis refert, cur non sanarentur, apertiore sensu et 
 dilucidata ratione perdocuit, dum, inquam, dicit: incrassatum 
 est cor populi huius et auribus grauiter audierunt et 
 oculos suos clauserunt. nonne tibi uidetur uelut interrogantibus, 
 cur uidentes non uideant et audientes non intellegant,

 

 
 
 
 euidentem protinus dedisse rationem de causis, propter quas 
 non uideant neque intellegant? quia audire et uidere, id est 
 intellegere et oboedire noluerunt. quia, inquit, non omnes 
 oboediunt euangelio, quia tota die expandit manus suas 
 ad populum non credentem et contradicentem, sicut 
 etiam per se iam dominus loquitur: filios genui et exaltaui, 
 ipsi autem me spreuerunt, et iterum: quoniam dereliquerunt 
 uenam aquarum uiuentium dominum, et in 
 actibus apostolorum: uidentes, inquit, turbas Iudaei repleti 
 sunt zelo et contradicebant his, quae a Paulo dicebantur, 
 blasphemantes uiam domini, et item: instabat, 
 inquit, uerbo Paulus testificans Iudaeis esse Christum 
 Iesum. contradicentibus autem illis et blasphemantibus 
 excutiens uestimenta sua dixit: sanguis uester 
 super caput uestrum erit, mundus ego ex hoc iam ad 
 gentes uadam. contradicentibus, inquit, illis et blasphemantibus. 
 uide, quomodo remedia ingerit medicus et recusat 
 aegrotus. quorum duritiam etiam beatus Stephanus pari 
 auctoritate increpat dicens: incircumcisi corde et auribus, 
 uos semper spiritui sancto restitistis. ecce quare uidere 
 non possunt: quia spiritui sancto resistunt atque a se clausis 
 sponte oculis lumen ueritatis excludunt. quod ergo in euangelio 
 sequitur et dicit: ne forte oculis uideant et auribus audiant 
 et corde intellegant et conuertantur et sanem eos, ne 
 possint conuerti atque sanari, obdurati cordis uitium et poena 
 peccati est. ne, inquit, conuertantur et sanem eos. non 
 hic sanitatem uolentibus denegat, sed contradicentes se sanare 
 nolle, id est non debere pronuntiat. ad conferendum remedium 
 promptissima est bonitas medici, sed intemperantia contradicit

 

 
 
 
 infirmi. nam qui ita intellegendum putat, quod eos sanare 
 noluerit, absoluit hominem et damnat auctorem. nullus ergo 
 excluditur a beneficiis dei, qui primum de neglectis beneficiis 
 iudicandus est.

VI. QVID SIT, QVOD AIT: CUM HNIM NONDUM EGISSENT BONI ALIQVID AUT MALI. 
 Illum uero apostoli sensum intra gentilis decreti artare conantur 
 angustias, quo dicit: promissionis, inquit, uerbum 
 hoc est: secundum hoc tempus ueniam et erit Sarae 
 filius, non solum autem, sed Rebecca ex uno concubitu 
 habens Isaac patrem nostrum. cum enim nondum 
 nati fuissent aut aliquid egissent boni aut mali, 
 ut secundum electionem propositum dei maneret, non 
 ex operibus, sed ex uocante dictum est, quia maior 
 seruiet minori, sicut scriptum est: Iacob dilexi, Esau 
 autem odio habui. in his uerbis hoc uult intellegi gentiliciae 
 persuasionis impietas, quod deus absque ullo inter malum 
 et bonum moderatoris examine non ordine regentis, sed iure 
 dominantis illum affectu dignum reddat, hunc odio, illum recipiat 
 studio, hunc excludat imperio, et inter duos perditos nulla 
 consideratio laboris, nulla deuotionis habeatur, sed unus sine 
 ratione cessantibus officiis adsumatur, alter sine discretione 
 damnetur. ac sic dum in alterutro nec meriti existit materia 
 nec delicti, aufertur omnino futuri causa iudicii. 
 
 
 Quod si haec rerum tam indigna confusio etiam a sensu 
 humanae mentis aliena est, sollicitius requiramus, quid diuinae 
 conueniat apostolo disserente iustitiae. inter duos populos 
 constitutus Iudaeorum doctor et gentium dum ita ait: quia 
 maior seruiet minori, in* seniore Iudaeae arrogantia

 

 
 
 
 reprobatur, in iuniore fides gentilis eligitur. itaque ipse sibi 
 obducit ignorantiae nebulas, qui non tam scripturis sanctis 
 sequaci sensu se accommodat, quam scripturas sanctas ad 
 intellectum suum uiolenter adtrahere et praesumptiue nititur 
 applicare et id sibi pro captu suo omissa praecedentium uel 
 sequentium ratione persuadet, unde penitus loqui apostolus 
 non instituit. quod si ad capituli ipsius, de quo agitur, recurras 
 exordium, omne absque ulla difficultate declinabis ambiguum. 
 si magister gentium de genesi hominum tractare 
 coepisset et diceret homini totius uitae cursum origine praefinitum 
 et magis necessitati subditum, quam libero arbitrio 
 fuisse commissum eo, quod dominus omnium pro potestatis 
 nutu uiolentoque decreto alios relinqueret ad perditionem, 
 alios eligeret ad salutem, tunc forsitan uelut per lineas decurrentes 
 colorem hunc iniqua persuasio posset asserere. cum 
 uero apostolus promissiones dei et uocationem gentium altius 
 repetitis texat exemplis et Iudaeorum praesumptionem omni 
 modo conprimere studeat, qui inprobe de legis operibus intumescebant, 
 non in origine seniorum Ismahele uel Esau decretum 
 fatale constituit, sed in benedictione Isaac et Iacob 
 electionem populi iunioris ostendit et propterea minorem maiori 
 non uelut (pro) potentia dei, sed pro iustitia praetulit. perinde 
 enim impietatem Iudaeorum sicut oboedientiam gentium praeuidebat. 
 quia ergo dicit: cum enim nondum egissent boni 
 aliquid aut mali, non ex operibus, sed ex uocante 
 dictum est, quia maior seruiet minori, ex uocante quidem 
 dictum est, non tamen ad conpellendos uel repellendos, 
 sed ad credituros et non credituros dictum esse manifestum 
 est, ut diuina sibi constante iustitia ad hominis pertineat uoluntatem 
 uel rennuere uel obseruare praecepta. cum ergo 
 audis: sed ex uocante dictum est, inuitantem intellege, non

 
 
 
 cogentem. item dum dicit: non ex operibus, asserit circa 
 eos non legis opera, quae utique nondum aduenerat, sed etiam 
 ante legem diuinae misericordiae ac munificentiae dona uiguisse. 
 non ex operibus, inquit. audis legis opera destrui et tu 
 propterea inepto sensu etiam sub gratiae lege uiuentes alios 
 sine operibus gratiae credis posse saluari, alios etiam cum 
 operibus prohibente naturali nexu et lege fatali ianua salutis 
 excludi. Iacob dilexi, Esau autem odio habui. quomodo 
 hic iuxta praui sensus interpretem circa nondum natos sententia 
 caelestis exseritur? nec reus enim esse potest nondum 
 genitus nec dilectus. nihil enim meretur nondum productus 
 in lucem, sed sicut in futurum adhuc erat eorum reposita 
 conuersatio, ita futura praescientis offensio, futura praenuntiatur 
 electio. nam diuina prouidentia sicut nouit iudicare de 
 gestis, ita adhuc gerendis nescit praeiudicare. 
 
 
 Nemo itaque putet, quod fratribus nondum natis diuersorum 
 necessitas sit praefixa meritorum, cum hoc post transactam 
 uitae militiam de eis Malachias propheta commemoret et de 
 praeterito eorum statu diuinum proferat manifesta aequitate 
 iudicium: Iacob dilexi, Esau autem odio habui. quid 
 mirum est, si iustitia diligat innocentiam et respuat iniquitatem, 
 apud quam etiam futura facta sunt? quod autem minor maiori 
 ex lege praeponitur et Iacob neglecto fratre diligitur, hinc 
 paulo tardioribus obscuritas nascitur, quod prolatum dilectionis 
 uel odii testimonium nondum natis fratribus arbitrantur, dum 
 et euidentes causae, quibus unus displicuerit, alter placuerit, 
 supprimuntur. in his ergo duobus non naturae iura hominibus 
 praefiguntur, sed de fide gentium et infidelitate Iudaeorum 
 iustitiae statuta narrantur. non enim hoc loco iuxta litteram 
 personae specialiter germanorum, sed rerum causae ac mysteria 
 describuntur dicente domino: duae gentes sunt in utero

 

 
 
 
 tuo et duo populi de uentre tuo diuidentur. quod si de 
 praefixa lege originis tractaretur, quid opus erat, ut maioris et 
 minoris aetatem, quod ad rem non pertinebat, insereret, nisi 
 quia apud Iudaeorum prosapiam semper in duorum uocatione 
 populorum seniori iunior antefertur. in qua tamen partium 
 diuersitate multi et de Iudaeis reprobis eliguntur et de electis 
 gentibus reprobantur, ut intellegas in utroque populo iustum 
 iudicem non decretum obseruare, sed merita. 
 
 Sed dicis: cum adhuc non egissent aliquid boni aut 
 mali, iam praefinitis partibus deputantur. quid mirum si, 
 quorum actus praeuidit, eorum exitus praesignauit, et ideo, 
 sicut eos cursum uiuendi pro arbitrio proprio disposituros esse 
 constabat, ita pro dei potentia praenoscuntur, pro iustitia praeordinantur? 
 hoc totum de eis praedicitur, non praefinitur. in 
 Iacob ergo fidelis populus describitur, in Esau incredulus designatur, 
 de quibus utrisque ita dicit: quid ergo dicemus, 
 quod gentes, quae non sectabantur iustitiam, adprehenderunt 
 iustitiam, iustitiam autem, quae ex fide est, 
 Israel uero sectans legem iustitiae in legem iustitiae 
 non peruenit. quare? quia non ex fide, sed quasi ex 
 operibus. offenderunt enim in lapidem offensionis. 
 dum dicitur: non ex operibus, uides, quia legis opera destruuntur 
 et quod gentibus oboedientia uiam aperuit ad misericordiam, 
 Iudaeis uero praecedens iniquitas et incredulitas praeparauit 
 offensam. non ex operibus, inquit, sed ex uocante 
 dictum est. non illos dicit propriis operibus uacuos, sed negat 
 ex operibus legis fuisse saluatos. absit, ut proponi hic damnatio 
 originis aestimetur, ubi uocantis benignitas et obtemperantis 
 humilitas praedicatur et ubi fidei diuitias doctrina 
 generalis inculcat ac lumen credulitatis insinuat. non ergo se

 

 
 
 
 hoc loco iniquitatis assertio, quae in ipsa conditione partem 
 humani generis damnatam loquatur, interserat. causas uero, 
 cur Iacob dilexerit deus et Esau odio habuerit, euidenter Geneseos 
 expressit historia, ut intellegas non sine operum discussione 
 nec sine ratione perspicua diuinitus pronuntiatum, ut 
 Esau odio, Iacob autem dilectione dei dignus haberetur. apparuerunt 
 plane in uita Iacob euidentes causae, quae iudicium

VII. ....................... (QVID SIT, QVOD AIT, UT PROPOSITUM DEI MANERET).

VIII. (CONTRA HOC, QVOD DICUNT: TOTUS PERIIT ADAM). 
 ....... sub te erit appetitus eius et tu dominaberis 
 illius. non superposuit homini peccatum sub hac 
 ordinationis suae lege, sed subdidit. 
 
 
 Ecce piissimus moderator generosam esse cupiens facturam 
 suam etiam post ruinam inclinatam, licet hominis uoluntatem 
 totius passionis et concupiscentiae non famulam iubet esse, 
 sed dominam, seductoris uel amicitiam uel repulsam in manu 
 hominis posuit atque in eius iudicio conlocauit. uidetur quidem 
 utriusque operis appetitum electioni ipsius permisisse, 
 sed ideo, ut mali licentia boni fieret gloria. sed sub te erit

 

 
 
 
 appetitus eius et tu dominaberis illius. nulla peccandi 
 necessitate concluditur, cuius discretioni committitur, ut peccato 
 superioris libertate dominetur. degener uero animus, qui 
 cum beneficio dei de peccato potest uictoriam consequi, mauult 
 cum offensa dei seruus esse peccati. 
 
 
 Quae cum ita sint, post primi hominis praeuaricationem non 
 mors arbitrii, sed infirmitas, nec inpossibilitas, sed difficultas 
 proposito labore successit. sed et Abel diuinis placere conspectibus 
 per insitum a deo generaliter bonum, id est per propriae 
 meruit uoluntatis affectum. hic ergo, cui cognomen iusti 
 inmaculatae uitae perfectio dedit, quo erudiente iustitiae sectator 
 existeret, nisi eum lex uisceribus inscripta docuisset? aut 
 unde placituras deo hostias et per ignem caelitus adsumendas 
 de adipibus et primitiis scisset eligere, nisi fides, quae eum 
 amatorem uirtutum fecerat, inspirasset, sicut legimus: fide 
 plurimam hostiam Abel quam Cain obtulit testimonium 
 perhibente muneribus eius deo. quod nequaquam 
 obtinere potuisset, nisi ad domini donum famuli accessisset 
 obsequium. et tu nihil eum ordinatione dei habere iudicas proprium, 
 cuius deuotioni deus perhibet testimonium? uides bonum 
 credulitatis non nouellum esse priuilegium, sed uetustum, et 
 inter ipsa mundi coalescentis exordia mentem hominis sicut 
 intellectu atque ratione ita etiam fide a summo auctore dotatam? 
 itaque iam tum dedit animae notitiam suam, quando ei 
 committere dignatus est imaginem suam.

VIIII. AD CUIUS IMAGINEM ET SIMILITUDINEM PRIMUS HOMO SIT CONDITUS. 
 Sed dicis: quid mihi ad libertatem arbitrii iungis imaginem 
 dei, cum ille eximius conditor futurus secuturis saeculis et

 

 
 
 
 redemptor ad illam magis imaginem fecerit hominem, quam per 
 uirginem erat adsumpturus ex homine? persuasio haec a plerisque 
 profertur, sed omni ratione nudatur, quia prioris initia 
 imaginem multo posterioris induere nullo modo possunt. aut 
 quomodo nondum creati similitudinem is, qui primus creabatur, 
 acciperet? inter haec facilius hoc credi possit, ut ad secundum 
 Adam primus Adam imaginem suam pro ordinis ac temporis 
 ratione transmitteret. minime autem fieri poterat, ut imago 
 nondum existentis substantiae diceretur is, qui ante tot saecula 
 formabatur, et inprudens assertio probaretur, ut, sicut dicunt, 
 similitudinis auctorem ex uirgine procreandum antiquissimi protoplasti 
 persona praecederet. 
 
 Huc accedit, quod multum res illa humiliaret in homine 
 primae innocentiae decus, si inmaculatus ad exemplar illius 
 fingeretur, qui peccaturi erat maculas curaturus, ut, cum transgressio 
 nondum existeret, iam tamen transgressionis culpam 
 futuri intercessoris forma praeferret. consequens itaque non 
 erat consummatum atque perfectum ad imaginem illius fieri, 
 per quem necesse erat perditum reparari, ne sub nomine uenturi 
 medici in ipso tempore felicis exordii subplantandi uideretur 
 ruina praedici. id ergo rationi magis congruit, ut in 
 homine, cui in ipsa similitudine a deo gratiae res traditur, non 
 naturae, imago hoc potius nuncupetur, quod a priore et superiore 
 suscipitur, et de ueritate similitudo fuisse conlata plenius 
 iudicetur, quam tamen cum filio naturali pater iure communicat. 
 deinde et illud sollicitius aduertendum est, quod dominus noster 
 Iesus Christus in primo tempore de suo meliora contulit, in 
 secundo autem de nostro deteriora suscepit. et propterea quando 
 ex nihilo nos parauit, imaginem suam factor adposuit, quando 
 uero nos perditos reparauit, formam serui restitutor adsumpsit, 
 sicut ait apostolus: formam serui accipiens in similitudinem 
 hominum factus et habitu inuentus ut homo.

 

 
 
 
 
 Quod si ad illam exterioris hominis speciem formati sumus, 
 in cuius membris uisus, auditus, gustus, odoratus et tactus est, 
 quid erit honoris aut gratiae, si de illa participemus imagine, 
 quam nobis ex parte maxima communem scimus esse cum 
 pecude. grauis ergo eorum error est, qui arbitrantur primum 
 hominem iuxta illum, qui erat sumendus ex Maria, ab incorporea 
 trinitate conpositum. neque enim pater uel spiritus 
 sanctus ueste carnis et habitu erat hominis induendus, ut ad 
 eius quasi ad imaginis suae speciem ac facturam primi hominis 
 lineamenta disponeret ac membra plasmaret, ut posset 
 dicere: faciamus hominem ad imaginem et similitudinem, quam 
 sumpturi sumus ex hac uirgine. ideoque ex deitatis similitudine 
 deriuatur, quidquid homini trinitas in commune largitur. 
 nec sic quidem primus homo secundi Adae suscepisse imaginem 
 dici posset, etiam si filius dei solus hominem condidisset. 
 cum uero unita trinitas dicat: faciamus hominem ad 
 imaginem et similitudinem nostram, plurali singulare 
 et singulari plurale permiscens, et iterum: et fecit deus hominem 
 ad imaginem et similitudinem suam, ad imaginem 
 dei fecit illum, totiens legis hominem ad imaginem 
 dei conditum et qua auctoritate contra diuina eloquia praesumis 
 asserere iuxta serui formam fuisse conpositum? cum 
 ergo imago haec a patre et filio et sancto spiritu conferatur, 
 suae absque dubio trium personarum una diuinitas primo homini 
 suae imaginis tribuit dignitatem. 
 
 
 Quae cum ita sint, inesse homini licet adtenuatam uoluntatis 
 propriae libertatem minime dubitabis, si primam gratiam, 
 qua a deo est honoratus, inspexeris. imago ergo dei homo 
 dicitur, quia ei indulgenter ac dignanter inseruit ueritas iustitiam, 
 ratio sapientiam, perennitas aeternitatem. de imagine

 

 
 
 
 dei est, quod intellegit, quod rectum sapit, quod inter malum 
 et bonum iudicio examinante discriminat. et cum deus bonitas, 
 misericordia, patientia atque iustitia sit, quanto quisque magis 
 iustus ac patiens inuenitur, tanto magis deo similis adprobatur, 
 cuius utique similitudo non in uultibus, sed in uirtutibus possidetur. 
 et propterea de deo dicitur: subtilis, simplex, sincerus. 
 simplex utique, quia nihil illi extrinsecus adiectitium, nihil 
 aliunde conlatum, sed in illo uirtus, essentia atque substantia 
 est. ac sic deus quod habet est, homo uero haec dona, nisi 
 acceperit, non habet. cum ergo deus iustus ac iustitia, misericors 
 et misericordia, pius et pietas sit, homo iustus esse potest, 
 iustitia esse non potest, misericors esse potest, misericordia 
 esse non potest, pius esse potest, pietas esse non potest, quia. 
 non naturaliter habet ista, sed largiter. uerbi gratia ille aurum 
 est, homo uero deauratum uas uideri potest, et in homine 
 gratia est, quod in deo natura est, et in hoc creatum est, 
 quod in illo probatur ingenitum. et ideo iuxta hanc rationem 
 magis duplex status hominis apparet, cui haec ita inseruntur, 
 ut separentur saepius et auferantur. 
 
 Errant ergo, qui iustitiam reliquasque uirtutes animae putant 
 esse substantiam, sine quibus utcumque potest uitali in natura sua 
 uigore subsistere, sine quibus et diabolus in natura sua manere 
 dinoscitur. manifeste enim inueniuntur adposita, dum culpis 
 interuenientibus exuuntur. solum uero arbitrium et inmortalitas, 
 quae etiam malis insita est, non aufertur, licet dignitas 
 et beatitudo inmortalitatis possit auferri. quantum ergo ad 
 libertatem arbitrii et inmortalitatem pertinet, imaginem dei 
 licet a se et in se decoloratam etiam mali habere possunt, similitudinem 
 nisi boni habere non possunt. quae cum ita sint, 
 cum homines ita fuerint imagine et similitudine (dei praediti, 
 ut multi etiam filii) dei meruerint nuncupari, uel paucis adhuc

 
 
 
 exemplis praestringere nos oportet, quanti ante legem litterae 
 erudiente lege naturae, quae prima, ut diximus, dei gratia est, 
 uestibula salutis intrauerint per Christum ad ipsa uitae penetralia 
 perducendi. 
 
 Sed (dei) quoque in locum Abel morum ac meritorum 
 similitudine substitutus unde profana fratris instituta respuere, 
 unde meliora potuisset eligere, nisi eum in uiam rectam intellectus 
 et ratio direxisset, qua duce sanctas traditiones et praedicabiles 
 disciplinas uelut hereditarium munus transmisit ad 
 posteros, ut angelorum uel filiorum dei nomine per multas 
 censerentur aetates? quis dubitet innumeras eius familias deo 
 placitas, libertate arbitrii praeditas et ex gentibus fuisse saluatas, 
 de quibus pauci admodum, sed clari atque perfecti ad 
 inluminationem saeculi sacris produntur eloquiis? unde Enoch 
 cum deo ambulare uel deo placere potuisset, nisi eum lex 
 uisceribus infusa secreto magisterio inluminasset in tantum, ut 
 nihil terrenum sapiens mirabiliter a terra deo adsumente raperetur? 
 qui dum fidei merito in prima saeculi illius aetate 
 ceteros antecellit, fidem ipsam cum lege naturae sibi traditam 
 fuisse perdocuit, sicut legimus: fide Enoch translatus est, 
 ut non uideret mortem. ante translationem enim testimonium 
 habuit placuisse deo. sine fide autem inpossibile 
 est placere deo. credere autem oportet accedentem 
 ad deum, quia est et inquirentibus se fit 
 remunerator. nisi uoluntaria deuotione et intentione quaereretur, 
 remunerationem homini non deferret, nisi ei aliquid 
 proprium, unde posset placere, tribuisset. dum autem dicit: 
 ante translationem enim testimonium habuit placuisse 
 deo, dubium non est, quod prius uita examinetur et sic electio

 

 
 
 
 subsequatur. in persuasione praedestinationis facile declinabitur 
 error accedens, si interrogetur causa praecedens. inquirentibus 
 ergo se remunerator fit: cum magno deest crimine 
 non quaerenti, qui dedit unde possit inquiri. 
 
 Qualem quantamque homo a deo legem prima conditione 
 susceperit, perfecta etiam Noe iustitia declarauit, quia generalia 
 fidei dona speciali in se studio uirtutum sectator excoluit. 
 cuius tempore cum corrupisset omnis caro uiam suam super 
 terram, damnatio secuta non esset, nisi praeuaricatio ex arbitrio 
 hominis praecessisset. sicut ergo culpa poenam meretur, 
 ita culpam poena testatur, quae pro aequitate moderatoris infertur. 
 dum autem dicit sermo diuinus: omnis caro corruperat 
 uiam suam, iniquitates illius temporis non inpositae 
 definitioni, sed uoluntariae inputat prauitati. legem itaque 
 litterae absque dubio caelestis dispensatio non dedisset, nisi 
 legem naturae interpellasset usque ad iram diluuii perducta 
 transgressio. ideoque haec lex Moysi, quae prima creditur, iam 
 secunda est. 
 
 Opus itaque naturalis legis in cordibus hominum fuisse conscriptum 
 etiam beatissimus pontifex Augustinus doctissimo sermone 
 prosequitur ita dicens: utrumque simul currit in isto 
 alueo atque torrente generis humani, malum, quod a 
 parente trahitur, et bonum, quod a creante tribuitur. 
 item nullius quippe uitium ita contra naturam est, ut naturae 
 deleat etiam extrema uestigia. nam hinc est, quod etiam impii 
 cogitant aeterna ac praedicanda etiam in praesenti saeculo iura 
 constituunt et multa recte reprehendunt recteque laudant in hominum 
 moribus. quibus ea tandem regulis iudicant nisi naturalibus, 
 in quibus uident, quem ad modum quisque uiuere debeat, • 
 etiam si nec ipsi eodem modo uiuant? quod et apostolus ad

 

 

 

 
 
 
 Romanos euidentius protestatur dicens: reuelatur enim ira 
 dei de caelo super omnem impietatem et iniustitiam 
 hominum eorum, qui ueritatem in iniustitia detinent, 
 quia, quod notum est dei, manifestum est illis. deus 
 enim illis manifestauit: inuisibilia enim ipsius a 
 creatura mundi per ea, quae facta sunt, intellecta conspiciuntur. 
 sempiterna quoque eius uirtus et diuinitas, 
 ut sint inexcusabiles. quia cum cognouissent 
 deum, non sicut deum glorificauerunt aut gratias egerunt, 
 sed euanuerunt in cogitationibus suis et obscuratum 
 est insipiens cor eorum. dicentes enim se esse 
 sapientes stulti facti sunt et mutauerunt gloriam incorruptibilis 
 dei in similitudinem imaginis corruptibilis 
 hominis. nisi enim a lege dei recessisset uoluntas, 
 iram dei non sensisset impietas. et cum dicat: quia, quod 
 notum est dei, manifestum est in illis. deus enim illis 
 manifestauit, euidenter hoc disserit per internam doctrinam 
 paginis mentis inscriptam manifestam illis esse debuisse notitiam 
 dei et per creaturae magnificentiam creatorem potuisse 
 cognosci. inexcusabiles quippe apud deum non essent, nisi et 
 extrinsecus et intrinsecus copiam percipiendae ueritatis habuissent 
 adiciente apostolo: quia, inquit, cum cognouissent 
 deum, non sicut deum glorificauerunt. impios ergo et 
 de intellectu, quod. abusi sunt, damnat, quorum iniustitiam in 
 contemptum diuinitatis accusat. 
 
 
 Famosi autem exundatio uasta diluuii quid aliud nisi arbitrium 
 humani generis per reatum damnati orbis asseruit? ac 
 sic Noe perfecta iustitia spontaneos saeculi illius et ostendit 
 et condemnauit errores, sicut legimus: fide Noe responso 
 accepto de his, quae adhuc non uidebantur, metuens 
 aptauit arcam in salutem domus suae. per quam damnauit 
 mundum et iustitiae, quae per fidem est, heres 
 est institutus. quare condemnauit mundum? quia sequi

 

 
 
 
 mundi improbitas iustitiae neglexit exemplum. ac sic inoboedientis 
 accusat reatum et, qui placuit per obsequium, arguit 
 alios placere nihilominus potuisse per studium. certe nullum 
 in illa aetate fatalis constitutio locum habuit. nam quia uniuersalis 
 fuerat praemissa transgressio, uniuersalis est secuta 
 damnatio. quomodo dicis, quod adsumatur unus et alius relinquatur? 
 uide, quem ad modum excepta iusti familia totus 
 orbis cogente iniquitate deletur. illud ergo, quod asseris, speciale 
 decretum excluditur per generale iudicium et, qui pro 
 improbitate damnatur, bonum facere potuisse conuincitur.

X. DE EO, QVOD NATURAE LEQVM IN PRIMO HOMINE ASSERUNT INTERISSE NEC PER POSTEROS UIGUISSE USQVE AD SALUATORIS ADUENTUM. 
 Sed dicis naturalia bona commemoranda non esse; quia 
 ante aduentum Christi nequaquam gentes ad salutem pertinuisse 
 manifestum est. qui naturam in bonis suis negat debere 
 praedicari, nescit profecto ipsum naturae auctorem esse, 
 qui gratiae est. hoc qui inprudentissime negat, negat naturae 
 bonum extra dei opificium et aut numen quod esse arbitratur 
 aut fatum. cum uero ipse sit conditor, qui reparator, unus 
 idemque in utriusque operis laude benedicitur, unus idemque 
 in utriusque operis praeconio celebratur. iure itaque utriusque 
 rei munus assero, quia me illi scio debere, quod natus sum, 
 cui debeo, quod renatus sum. et propterea non ideo negabo 
 conditoris dona, quia perdidi, sed priora ideo sequentibus non 
 exaequabo, quia multipliciter in melius reparata suscepi. extollam 
 beneficia creantis, sed in inmensum praeferam redimentis. 
 
 Ne in hoc quidem uidebor incautus, si profitear, quod aliquotiens 
 in dispositionibus nostris non quidem in uitae nostrae

 

 
 
 
 primordiis, sed dumtaxat in mediis gratias speciales et ex accedenti 
 largitate uenientes uoluntas nostra deo ita ordinante 
 praecedat. utrum ita sit, sacra interrogemus eloquia. legimus 
 in euangelio dicentem dominum: quid tibi uis faciam? et 
 iterum: uis sanus fieri? uides, quia non tribuitur munus 
 salutis, nisi prius interrogetur desiderium uoluntatis. sed et 
 cum uenitur ad baptismum, prius accedentis uoluntas inquiritur, 
 ut regenerantis gratia subsequatur. et in centurione 
 Cornelio, quia praecessit uoluntas gratiam, ideo praeuenit et 
 gratia regenerationem. nihil hic, ut opinor, redolet praesumptionis, 
 cum et hoc ipsum incessabiliter asseram, quod 
 deo ipsam debeam uoluntatem, praesertim cum in omnibus 
 eius motibus ad opus gratiae referam uel inchoationis initia 
 uel consummationis extrema. 
 
 Abraham quoque ex media gentilitate progrediens non solum 
 cum omni familia sua ad salutem uocatur, sed etiam pater 
 multarum gentium testimonio ipsius ueritatis efficitur. de 
 dei bonitate est, quod uocatur, de propria uoluntate, quod 
 promptus obsequitur. Iob quoque sine animi libertate incumbenti 
 in se hosti non potuisset obsistere, sed iungit magnanimitatem 
 cordis cum auxilio protectoris. ac sic iustitia remunerantis 
 deuotionem pugnantis ostendit. in spiritali bello 
 ita ad hominis laborem uidetur pertinere conflictus, sicut ad 
 deum refertur euentus. amicos quoque Iob ex gentibus uenisse 
 nondum promulgatae legis tempus ostendit et, dum 
 pro eis idem Iob praecipiente domino supplicasse et exauditus 
 esse memoratur, his quoque adhuc in gentilitate uiuentibus 
 salus indubitata confertur. Rahab quoque in tantum nationis 
 gentiliciae fuit, ut ex gentibus congregandae typum praeferret. 
 ecclesiae. haec etiam in salutem cum omni domo

 

 
 
 + 
 sua fide inoperante suscipitur, de qua legimus: fide R ah Rahab, 
 meretrix non periit cum incredulis. unde hic extra 
 legem positi accusantur increduli, nisi quia legem naturae, 
 cui fides iuncta est, seruare noluerunt? unde obicitur incredulitas, 
 nisi quia in promptu fuit credendi facultas? liberi 
 itaque arbitrii ratio facit, ut remuneretur credens et damnetur 
 incredulus. 
 
 Legimus in libro Geneseos: nondum enim conpleta sunt 
 peccata Amorrhaeorum. praedicit dominus filios Israel in 
 terra Aegypti humiliandos atque inde ad perdendas impias 
 nationes et percipiendas promissas sedes in signis et miraculis 
 educendos, sed hoc prius fieri non posse testatur, quam gentes, 
 quas eis traditurus erat, peccatorum excrescentium magnitudine 
 flagellis debitis locum faciant et extendi in se manum afflictionis 
 extremae consummatae iniquitatis mole conpellant. ubi 
 expectatur multiplicatio peccatorum, prauitas arguitur uoluntatum. 
 qui gentili absoluto a lege praecepti inponit pro aequitate 
 sententiam, legem naturae arguit fuisse calcatam, simulque 
 longanimitas sustinentis iustitiam probatur manifestare 
 damnantis. nemo enim moram ex moderatione permittit, qui 
 ex praedestinatione punire disponit. nondum, inquit, inpleta 
 sunt peccata Amorrhaeorum. dum in plenitudine peccatorum 
 commemoratur perditionis causa, aufertur praefixae necessitatis 
 inuidia. diuinae hoc loco patientiae agnosce uirtutem.. 
 liberandus et subuersurus impias gentes populus Israel interim 
 in seruitute retinetur, donec iniquitas gentium conpleatur. tam 
 diu ultionem differt ira iudicii, quamdiu crescat in cumulum 
 mensura peccati, ut concurrente sibi bonitate et seueritate sub 
 uno eodemque tempore hinc absolutio filii, inde contritio exerceatur 
 inimici.

 

 
 
 
 
 
 CONTRA HOC, QVOD DICUNT, QVIA ANTE GRATIAE TEMPUS AGNITIO UNIUS DEI GENTIBUS CONCESSA NON FUERIT. 
 In grandi profundo ignorantiae uolutantur qui dicunt, quod 
 unius dei notitiam habere non potuerint gentes ante saluatoris 
 aduentum, cum apostolus asserat factorem mundi per facturae 
 suae magnificentiam potuisse cognosci ita dicendo: quod notum 
 est dei, manifestum est in illis. inuisibilia enim 
 eius a creatura mundi per ea, quae facta sunt, intellecta 
 conspiciuntur. sempiterna quoque uirtus eius 
 et diuinitas, ut sint inexcusabiles. quomodo tu excusabiles 
 dicis eo, quod alieni fuerint a caelestibus donis, quos 
 deus ex hoc inexcusabiles protestatur, quod abusi probentur 
 acceptis et opificis sublimitatem sine difficultate scire potuissent, 
 si opus interrogassent? longe est hoc ab omni ratione 
 absque pietate, ut homo ad agnoscendum deum nuper putetur 
 eruditus, cui uniuersus ab exordio rerum testis est mundus, 
 et ideo in eadem epistola (apostolus) dicit: cum enim gentes, 
 quae legem non habent, naturaliter quae legis sunt 
 faciunt. non ergo recenti magisterio ad conprehendendam 
 legem dei credatur inbutus, qui id, quod naturaliter habet, in 
 primi utique hominis conditione percepit. inmutauerunt, 
 inquit apostolus, gloriam incorruptibilis dei in similitudinem 
 imaginis (corruptibilis hominis) et uolucrum 
 et quadripedum et serpentium. 
 
 Dum inprudens abiecta et indigna ueneratur, debuisse se 
 omnimodis cultum dignioribus profitetur, dumque lignum adorat 
 et lapidem, in promptu habuit, ut saperet adorare terrestrium

 

 
 
 
 et caelestium conditorem. nam dum homo colendum esse aliquid 
 probat, ipse intellectus colendi crimen conditoris ostendit. 
 quomodo enim religionis habuit sensum? inuenisset absque 
 dubio deum, si inquirendi adponere uoluisset affectum dicente 
 domino: quaerite et inuenietis. cum enim mens humana 
 ad uidendum oculos aperuerit, statim se desideranti quaesita 
 lux ingerit. ideoque lex intus inserta docuit uenerationem, sed 
 neglegentia et contumacia inuenire non meruit ueritatem. et 
 propterea dum se mortuis simulacris et figuris insensibilibus 
 figmentum caeleste prosternit, iniuriam non solum factori, sed 
 et in se facturae suae intulit et erubescendis semet ipsum 
 contumeliis propriae inmemor generositatis affecit atque ex 
 errore ipso poenam recepit erroris, sicut ait apostolus: et mercedem, 
 quam oportuit, erroris sui in semet ipsos recipientes. 
 et sicut non probauerunt deum habere in notitia, 
 tradidit eos deus in reprobum sensum. hic 
 rebellis sensus sponte corruptus non uiolenter ablatus est. 
 sicut, inquit, non probauerunt deum habere in notitia, 
 tradidit eos deus in reprobum sensum. qui pro causis 
 praecedentibus derelinquitur, non fato premitur, sed iudicio 
 reprobatur. 
 
 Quod si requiras, unde indoctis nationibus in illa ingenita 
 feritate peccatum, unde nisi per animi motum mentisque consensum? 
 denique pecudes et bruta animantia a peccato omnimodis 
 libera sunt, quia discretionis nescia et rationis ignara 
 sunt. tu deteriorem pecude hominem facis. cur enim ei relinquis 
 peccatum, cui tollis arbitrium? aut si eum subdis peccato, 
 noli priuare iudicio. non ergo mentiatur iniquitas sibi. 
 nouit, quid in occulto homini dederit cognitor occultorum. et 
 ideo quando ab eo quisque pro malo opere corripitur et

 

 
 
 
 condemnatur, bonum facere potuisse conuincitur. magua est ergo 
 uis animi in utramque partem, dum et super honestate confunditur 
 et super inhonestate confunditur. et ideo dicitur per 
 prophetam: palpebrae eius interrogant filios hominum, 
 dominus interrogat iustum et impium. quid me iudicis 
 natus interrogat de peccato, si suae definitionis est, quod delinquo? 
 itaque qui finxit singillatim corda hominum, uias hominum 
 et merita conscientiarum secretus discussor interrogat. sed si 
 te et ipse discutias, si quando in sinistram declinare uoluisti, 
 nonne trepida conscientia, ne peccares, admonuit? nonne te 
 uelut censor occultus tristis cogitatio castigauit? ac sic homines 
 se ipsos latere non possunt testimonium reddente illis 
 conscientia et inter se cogitationibus accusantibus 
 aut etiam defendentibus. 
 
 Inter haec si requiras, ubi sit libertas arbitrii posita, ubi 
 sit uoluntas hominis constituta, [et] ubi nisi in intellectu, in 
 ratione atque sapientia? quae cum ita sint, prius necesse habebis 
 homini negare sapientiam, auferre rationem, ut adimere 
 liberam ualeas uoluntatem. quam ob rem si quando delictum 
 aliquod anima intra domicilium suum captiua meditatur, reclamant 
 ei cogitationum secreta, interdicunt ei intrinsecus officia 
 sua, sed uires subtrahit resistendi consuetudo peccandi. sed 
 reuoluis et dicis, quod mali et qui ad perditionem trahuntur 
 non acceperint arbitrii libertatem. primum scire debemus, quia 
 libertas arbitrii duplici ministerio praedita est, nunc ad salutem, 
 nunc ad perditionem sui prompta est. sed obponis, quod uoluntatis 
 libertas solis conpetat liberandis et in redemptionis 
 beneficio constitutis. non ita est. liberatio ad donum gratiae 
 et ad propositum consentientis pertinet uitae, libertas uero 
 arbitrii non est res accedentis munificentiae, sed naturae. quaerentibus 
 illa uel tribuitur uel conseruatur, etiam non

 

 
 
 
 requirentibus ista confertur. illa renascentibus ministratur, ista 
 nascentibus. libertas ad solam dei pertinet operationem, liberatio 
 et ad subditi hominis seruitutem. illa bonis confirmata, 
 ista et malis insita est. illa adquisitis et perseuerantibus conpetit, 
 ista et perditis suppetit. illa condentis, ista et oboedientis 
 est. illa potentiae, ista est misericordiae. illa originis et generis, 
 ista est muneris et uirtutis.

XI. GENTES DEUM NATURALITBR SAPUISSE. 
 Plenus spiritu sancto propheta Daniel sciens deum in sensu 
 hominis appetitum boni maliue posuisse, ita Nabucodonosor 
 alloquitur dicens: quamobrem consilium meum placeat 
 tibi o rex, et peccata tua elimosynis redime et iniquitates 
 tuas miserationibus pauperum. et peccata, 
 inquit, tua elimosynis redime. praefixum uideri non potest, 
 quidquid redimi potest. a sanitate utique non excluditur, cui 
 remedium persuadetur. simulque ei arbitrium non negatur, cui 
 consensus exigitur. liberi animi officium non amisit, qui probatur 
 suscipere potuisse consilium. a salute alienus non inuenitur, 
 cui materia salutis ingeritur. et cui offert propheta conparandae 
 indulgentiae occasionem, inesse ei uoluntatis asserit 
 potestatem. 
 
 Sed et hoc, quod Baltasar gentilis arguitur dicente propheta: 
 laudasti deos argenteos et aureos et ligneos et lapideos 
 et deum, in cuius manu flatus tuus est, non laudasti. 
 uides, quia hic alienigena deum et scire potuit et laudare, 
 sed noluit. inesse homini intellectum dei pariter et cultum . 
 ideo propheta memorauit, quia legem naturae indiscrete intra 
 omnis hominis sensum uigere cognouit. et propterea cum praefato 
 Nabucodonosor regi Daniel uim somnii reuelasset, deum

 

 
 
 
 se non ignorare quamlibet profanus ostendit ita dicens: uere 
 deus uester deus deorum est et dominus regum. sed 
 et Darium quis ita de deo sentire et loqui docuit, nisi uis 
 rationis et legis cum Daniele? deum conuersione placari .. 
 ......................

XII. (DE NENIUITIS). 
 ....... unde fuit, quod deum cum conditione 
 cognouit irasci? non enim magna illa ciuitas Ionae eruditione 
 resipiuit nec eius monitis intellectum petendae salutis accepit 
 nec docuit populum propheta, sed terruit, nec misericordiam 
 promisit, sed inmutabilem sententiam nuntiauit, et tamen urbs 
 illa, sicut scriptum est contra spem in spem credidit. 
 atque ipsa sibimet remedia quodammodo interdicta promisit 
 multum placitura deo, etiamsi promissa quaesisset. 
 
 
 Quae quidem remedia ideo interdum a domino supprimuntur, 
 ut uiolentius adquisita seruentur. simulque interposita obtinendi 
 difficultate dum munificentia absconditur, fides probatur, exercetur 
 ambitus, manifestatur affectus, totumque hoc in homine 
 ignis interior a deo insitus et ab homine cum dei gratia nutritus 
 operatur. ostendit itaque gens illa ea, quae saluti hominis 
 conpetunt, ipsa ordinatione facturae deum intra hominem 
 conlocasse et ante munera redemptoris circa rationabilem creaturam 
 semper auctoris dona uiguisse a conditore quidem summo 
 praestita per naturam, sed confirmanda per gratiam. per 
 , gratiam, inquam, in cuius tempore praeteritorum salus erat 
 consummanda saeculorum, quia nihil ad perfectum adduxit

 

 
 
 
 lex uel litterae uel naturae. in Neniuitis ergo euidenter manifestata 
 est clementiae et bonitatis plena uox domini ita dicentis: 
 repente loquar ad gentem et regnum, ut euellam 
 et destruam et eradicem. si gens illa paenitentiam 
 egerit pro peccato suo, et ego paenitentiam agam 
 super malo, quod locutus sum, ut facerem ei. optat 
 iudex misericors caelestis decreta consilii pio inmutare mendacio, 
 si reus medicinam festinet adhibere peccato. inuitus 
 homini pondus damnationis inponit, qui remedium satisfactionis 
 ostendit et sedulae obsequium seruitutis expectat. et ideo perfecta 
 illa prouidentia, quae in hoc saeculo uirtutum exercitiis 
 delectatur, ordinatissimum et sapientia sua dignissimum iudicauit, 
 ut hominem conditum ad sacrae imaginis dignitatem 
 hic prius agonibus et contritionibus exploraret, illic uero donis 
 et retributionibus adinpleret, ut, cum famulus exhibuisset in 
 labore oboedientiam, dominus ostenderet in remuneratione iustitiam, 
 ut, cum infirmitas humana obtulisset humilem deuotionem, 
 ineffabilem diuina potentia exereret largitatem. 
 
 Iugiter ergo laborandum, sed a gratia non recedendum et 
 dicendum: deus, in adiutorium meum intende. ipsum 
 ergo adiutorii uocabulum laborantis requirit officium. adiutorii 
 itaque sermo duos indicat, operantem et cooperantem, petentem 
 et promittentem, pulsantem et aperientem, quaerentem 
 pariter et retribuentem. hoc solum nostrum est, ut, qui pro 
 fragilitate idonei non sumus, saltim quaerendi et pulsandi inportunitate 
 placeamus. ubi erit sedulitas miserentis dei, si, cum 
 persona nihil mereatur indigni, ad hoc desideria accedant otiosi? 
 et ideo nisi obsequendi studium oboedientia indefessa praetulerit, 
 locum remanendi iustitia non habebit. et propterea sermo 
 diuinus in spe laboris sui positum describit agricolam ita dicens:

 

 
 
 
 ecce agricola expectat pretiosum terrae fructum, ut 
 recipiat temporiuum et serotinum. quid est temporiuum, 
 quid serotinum P temporiui fractus sunt, quos stipendiis militiae 
 praesentis adquirimus. serotini sunt, quos post emeritam seruitutem 
 in illius saeculi retributione capiemus. temporiui sunt 
 fides atque sinceritas cordis, beniuolentia, corporis temperantia, 
 contemptus mali, appetitus boni, tranquillitas mansuetudinis, 
 puritas castitatis. serotini fructus sunt adquisitio rerum inmortalium, 
 hereditas caelestium, proprietas aeternorum, de 
 quibus dicitur: nec oculos uidit nec auris audiuit nec 
 in cor hominis ascendit, quae praeparauit deus his, 
 qui diligunt illum. de quibus per apostolos et martyres 
 dicitur: non sunt condignae passiones huius temporis 
 ad futuram gloriam, quae reuelabitur in nobis. temporiui 
 itaque fructus in uirtutibus sunt, serotini in remuneratione 
 uirtutum. temporiui sunt, quos hic opera capiunt in 
 praeceptis, serotini, quos illic uota consequentur in praemiis. 
 
 Quantum ergo delectetur deus, si fecerimus murum, id est 
 ualidissimum contra offensam dei supplicationis obstaculum, 
 sicut fecit ille, de quo legimus: properauit enim homo sine 
 querella deprecari pro populo proferens seruitutis 
 suae scutum, restitit irae et finem inposuit necessitati. 
 qui staret, inquit, oppositus contra me propterea, ne 
 disperderem eam. qui ostendit, quomodo eius ira superetur, 
 quodam modo placatus irascitur. inter haec quicumque a potentissimo 
 ac iustissimo conditore ita factum hominem dicit, 
 ut unus in sinistram sine proprio crimine inpulsu tantum 
 praescientiae deputetur, alter in dexteram indiscussis meritis 
 adtrahatur, hoc aperte asserere deprehenditur inordinatas uel 
 iniquas esse dispositiones et factoris et iudicis.

 

 
 
 
 
 
 Sed hoc loco sollicitus intendat auditor auctori summo, cum 
 hominem plasmare disponeret, auctori, inquam, summo in ministerium 
 et consilium hominis fabricandi quattuor astitere uirtutes. 
 quae quattuor? potentia utique, bonitas, sapientia 
 atque iustitia. tu uide, quam deo ex his quattuor defuisse 
 praesumas asserere. itaque ad intellectum euidentius colligendum 
 proferant, si placet, singulae istae uirtutes quasi tractatus 
 et adlocutiones suas. potentia dicat: faciamus post 
 caeli regnum in secundis mirabilem creaturam, ne in imperii 
 nostri possessione, quae prima sunt, haec etiam uideantur extrema. 
 istam speciosam mundi machinam consummemus, ut 
 in ea hominem faciamus, et praeficiamus, per quem mundus 
 ordinetur, possideatur, ornetur. bonitas dicat: fas non est, ut 
 sola beneficiis nostris caelestia perfruantur. faciamus et in 
 terra hominem, circa quem abundantiam gratiae nostrae exerceamus, 
 circa quem beniuolentiae munera dilatemus, in quem 
 pietatis ingenitae diuitias profundamus. sapientia dicat: non 
 solum faciamus, sed etiam sensu rationis ac discretionis honoremus, 
 prudentiae lumine repleamus, faciamus simplicem, faciamus 
 astutum. simplicem, ne malum callidus inferat, astutum, 
 ne incautus incurrat. insinuemus ei affectum boni, intellectum 
 mali et iuxta gubernationem nostram permittamus eum 
 in manu consilii sui ac proprii in libertate iudicii. 
 
 Tractat inter haec secum potentia, cui inest et praescientia. 
 quid agimus, quod eum, si arbitrio suo permittimus liberum, 
 in peccati deuia praenoscimus transiturum et pretiosae dona 
 facturae conuersurum esse praeuidemus ad instrumenta nequitiae? 
 et ideo si opus in eo nostrum uolumus esse perpetuum, 
 tollamus ei de potestate peccatum. dicit iustitia: non 
 ita est. non conpetit legibus nostris, ut is, quem a contrariis 
 oportet probari, de uiribus suis non possit agnosci. non

 
 
 
 conpetit, inquam, hoc legibus nostris, ut ei, quem glorificari etiam 
 ex officio suo uolumus, materiam et causam gloriae denegemus, 
 ut eum, quem cupimus munerari per nudam gratiam, 
 faciamus de labore proprio nihil mereri. egerant potius in eo singillatim 
 sociae istae germanaeque uirtutes, egerant partes suas. 
 potentiae sit inter cuncta uisibilia, praesertim inter hostes 
 habitaturum creare sublimem, sapientiae ordinare prudentem, 
 bonitatis adiuuare certantem, iustitiae coronare uincentem. 
 
 Talem ergo hominem pro utilitate sui ac pro nostri dignitate 
 faciamus, quem in dexteram partem non trahat necessitas, 
 sed uoluntas, qui malum ratione intellegat, bonum uirtute per- 
 Sciat. talem faciamus, cui bonitas in natura, malitia uero extra 
 naturam sit, qui bonum in uoluntate, malum habeat in potestate, 
 qui bonum naturaliter uelit, malum actualiter possit, qui 
 mandata nostra custodiat uoluntarius et periclitari non possit 
 inuitus, cui prima ista sit laudis occasio, ut peccare et possit 
 et nolit. sufficiat autem, quod in quadrupedibus et brutis, 
 quae subicienda sunt homini, iam fecimus tale animal, quod, 
 dum non est obnoxium culpae, fructum non potest habere iustitiae. 
 hunc autem non oportet esse pecudis similem, cui 
 commissuri sumus nostrae imaginis dignitatem. interrogemus ea, 
 quae peccati nescia ac rationis ignara absque ullo prudentiae honore 
 formauimus. numquid proderit pecudi simplicitas sua aut 
 arbori fecunditas sua? erga hominum nostrum non poterimus 
 laudi conferre palmam, si uolumus necessitati seruire naturam. 
 
 
 Hunc ergo conditione subditum, discretione liberum, ratione 
 perfectum ita ordinare nos aequum est sub potestate permissa 
 et lege proposita, ut custodia praecepti aditus et causa sit 
 praemii. nam si mali copiam ac licentiam non habuerit, boni 
 gloriam non habebit. si iuxta beniuolentiam nostram non 
 etiam suo studio uel labore praedicabilem tenuerit sanitatem, 
 non erit innocentia, sed inertia, et praeterea praemium perit,

 
 
 
 ubi meritum non praecedit. bona nostra non potest seruare, 
 qui nescit adquirere. nisi fuerit oboedientiae praemissa deuotio, 
 gratiae uilescit oblatio. simulque uerecundia remunerantis est, 
 si honoretur otiosus, si remuneretur ignauus. quin potius cooperante 
 adiutorio etiam suo opere fiat dignus et cum bona 
 conscientia sit beatus. nam nisi fuerit tribuentis iusta liberalitas, 
 non erit accipientis perfecta felicitas, et nisi prius explorata 
 fuerit inquirentis auiditas, in quo iocundabitur benignitas 
 largientis? 
 
 Adhuc cum iustitia uerba conserit praescientia et ita dicit: 
 melius est, ut non fiat genus humanum, quam ita fieri uideatur, 
 ut pereat. respondet bonitas atque iustitia: non ita 
 est. propter Cain impium Abel pius in rebus non erit? 
 propter increscentem malitiam mundus Noe iustitiam non uidebit? 
 propter ludam non habebimus Petrum? propter eos, 
 qui uitio blandiente uincendi sunt, in uitam non uenient, qui 
 per rigidam magnanimitatem uirtutis austerae iusto iudicio 
 coronandi sunt? propter praeuaricatorum multitudinem praetermittentur 
 in nihilum iustorum saecula, milia martyrum 
 regnumque sanctorum? propter eos, quos suo crimine praenoscimus 
 peccaturos, non faciemus eos, quos praescimus etiam 
 suo merito placituros? si ita est, plus fraudabit potentiae 
 nostrae praecognita quam consummata malitia nocebit, siquidem 
 bonis malorum praescita generatio nocebit, bonis, qui propter 
 eam creandi non erunt, quae creata quandoque soli sibi nocere 
 potuisset? sed dicat bonitas: ita faciamus humanum genus, 
 ut peccare non possit. cui respondet e contra circumspecta 
 iustitia: quomodo terrestribus dabimus, quod caelestibus non 
 indulsimus? quomodo habebit fragilitas hominum, quod natura 
 non obtinuit angelorum? quae cum ita sint, non audeat

 
 
 
 creatura de creatoris opere disputare. potentiae itaque fuit, ut 
 inmortalem ex nihilo hominem conderet, sapientiae, ut capacem 
 rationis efficeret, bonitatis, ut ad beatitudinem praepararet, 
 iustitiae, ut non ante eligeret quam probaret. 
 
 Sed inter haec aliquis persistit et dicit: si constat peccatores 
 in illo saeculo suppliciis addicendos et aeternis ignibus 
 mancipandos, sic fieri homo debuit, ut is omnino peccare non 
 possit. quid praecurris, o homo, auctoris tui dispensationes? 
 quid quaeris rem inmortalitatis in regione mortis? quid quaeris 
 in militia, quod paratur in gloria? quid ante emeritum laborem 
 poscis, quae praeparata sunt post laborem? dabitur 
 hoc, sed iam in aeternum iustificato, quando id, quod conlatum 
 fuerit, perire non possit. dabitur hoc, sed in tempore beatitudinis, 
 ubi iam peccatum nec uincere sit necesse nec scire, 
 ubi ad peccandum non uoluntas, non possibilitas erit, ubi 
 sancte, integre, pie uiuere non erit diligentia, non industria, 
 sed natura dispensante ita diuina misericordia atque iustitia, 
 ut qui hic studuerit integritati nulla illic ultra possit labe corrumpi. 
 dignum enim esse iudicabit, ut homo peccare qui 
 noluit infirmus non possit aeternus, sed ut labentibus in inmensum 
 saeculis sine metu gaudium, sine inuido praemium, 
 sine hoste sit regnum.

I. 
 Ex prioris libri de gratia capite XIIII sub finem lacunoso 
 uerba desumpta sunt, quae Ioannes Maxentius in libello, cui 
 inscribitur \'ad epistulam Hormisdae responsio\' (Migne, Patrologia 
 Graeca LXXXVI 1, p. 109), affert (cf. quae exposuimus 
 in libro \'Studien Uber die Schriften des Bischofes 
 von Reii Faustus\' p. 22 sq.) : 
 
 Rursus in capite eiusdem libri XV agens (scil . Faustus) 
 contra eos, qui non generale, sed speciale asserunt donum esse 
 credulitatis, ita inter cetera loquitur: sed dicis, inquit, quia 
 non omnibus detur, sed donum sit personale credulitas 
 et illis tantum credere suppetat, quibus deus specialiter 
 donauit, ut crederent. non ita est. nam dum 
 eam dominus etiam ab incredulis exigit, omnibus eam 
 insertam esse demonstrat. cui autem etiam ipsa naturae 
 lege non suppetat credere, quando et daemones 
 credunt et contremiscunt?\'

II. 
 Eodem loco Maxentius (Migne l. c. p. 111) posterioris libri 
 Fausti de gratia caput XI hodie maxima ex parte deper- 

 

 
 
 
 ditum respicere uidetur dicens (cf. quae exposuimus in libro 
 supra laudato p. 23 sq.): 
 
 \'Unde et in libr(i secundi capitul)o undecimo per naturalem 
 uigorem absque gratiae adiutorio multos non solum ante aduentum 
 domini, uerum etiam et ante legem litterae saluatos 
 atque ad plenam cordis puritatem perfectamque iustitiam peruenisse, 
 filios dei fieri meruisse impudenter et procaciter asseuerat 
 (scil . Faustus).\'