I. DONATVS CVPRIANO. 
 
 Credo te retinere, sanctissime Cypriane, quae nobis fuerit apud oratorem 
 garrulitas, unus sensus, una cogitatio, indiuidua lectio. quare 
 non et in diuina lectione ita animis roboramur ? aut non ea semper 
 nobis fuit cogitatio, sicut promittebas, ut simul crederemus ****

II. EPISTULA CORNELII PAPAE AD CVPRIANVM. 
 
 Dilectionis tuae non delectabilia et contra fidei regulam scripta 
 suscepi, in quibus nauseas recognoui et uenena sermonum aduersus 
 catholicam per totum orbem diffusam ecclesiam horribilibus a te superseri 
 zizaniis non laudaui. quae peto uelociter tollas ac praedamnes. 
 quod prius quidem te facere oportebat quam in mundo letale 
 uirus aspersum simplicium et innocentium inficeret mentes. non ergo 
 dignum est rebaptizare. ergo eradica et extrica, ut diximus, florulentis 
 sermonibus atque dignis per posteriorem epistolam priora scripta, 
 quae contra catholicam fidem serere censuerunt genimina uiperarum. 
 non enim decet tantae urbis antistitem excellentissimumque doctorem, 
 ut dum putas haeresis baptisma praedamnandum, uerum baptisma 
 sermonibus maculare audeas quae doles contra apostolum scilicet repugnare 
 dicentem: unus Dous, una fides, unum baptisma.

III. CVPRIANVS PLEBI CAETAGINI CONSISTENTI AETERNAM IN DOMINO SALVTEM. 
 
 Gratias quidem agimus Deo patri et Domino Iesu Christo, qui uos 
 adunatos atque in conuenticula restituit. propter quam rem memorauimus 
 et scriptum beatissimorum martyrum atque confessorum uoluimus 
 ad consilium nostrum seruare. iubet desuper maiestas atque spiritus 
 sanctus, cuius in nobis gratia testis est salutaris. nam cum tractaret 
 de traditoribus, iubet tam in euangelio quam in apostolo, tam, 
 in psalmis quam in prophetis et ceteris scripturis: scrutamini. 
 quo scrutato a nobis, inuentis ab iis qui scripturas sanctas tradiderunt 
 non mereri eos congredi consilium nostrum, id est consilium salutare. 
 nemo est enim qui hoc consilium congrediatur ∗∗∗ non caelestem 
 spectet. ac propterea memorauimus ut ii qui taliter scripturas tractauerunt 
 ad statum plebis et iudicium ab ipsis porrectum * * nec aliqua 
 actio ab ipsis promi, sed nec etiam ad statum sacrificii neque plebis 
 esse proximi: quibus utique iam dudum derelicta plebe nudata altaria, 
 promota sacrificia. merito haec memorantes cum moestitia atque dolore 
 animi profici teste ad Dominum quod debuimus statuere: qui omnes 
 disceptationes et dissensiones et haereses et scandala ausi erant ne 
 ulterius prouocent ad se homines seu minus fide seu scripturis leues 
 sint et lectores, id statuimus atque statuto nostro recedi nolumus, ut 
 si qui tradidit praepositus huic plebi mereantur antistitem administrantem 
 altari ac corpore integro. iis uero iussimus a quibus et sacrificium 
 offerri iubemus. merito praeceptis iis obtemperari debet nec 
 aliud fiet quam statim euangelica uox sincera cata Ioannem loquitur. 


 

 

 

 
 
 
 nolo, inquit, de manibus uestris sacrificia, quia non 
 uenistis ad me cum hostia munda. qui utique hostiam mundam 
 non offert, hostia de manibus eius non ascendit. nam iterum legimus: 
 in principio erat uerbum et uerbum erat apud 
 Deum et Deus erat uerbum. qui per uerbum finctionem finxerint 
 dare res inhabitabiles apud illos seu ueras scripturas sanctas seu finctas 
 qui dat uocem et qui dat desideria proxima, qui utique finget tradere 
 supplebit traditionem. merito negantes uolumus interim ueniam 
 habere confitentes patres. nam qui dicit se scripturas non habere, 
 utique paratus fuit et torqueri, quorum exempla habemus. tertio negauerunt, 
 et sacramentum non tradiderunt. hi autem qui nec interrogati 
 obtulerunt interim usque ad statum consilii laici communicabunt. 
 uerumtamen in statum consilii quod scriptura sancta promouerit 
 secundum sententiam fixam sanctis et amicis Dei suppleri uolumus, 
 cum iam testes et proximi aliquid iam dudum statuerant nostri antecessores. 
 ob quam rem necesse est nos testibus consentire complecti 
 et supplere. opto uos in Domino semper bene ualere. amen. Deo 
 gratias.

IIII. CVPRIANVS BENEDICTO ET DILECTISSIMO PARENTI TVRASIO IN DOMINO AETERNAM SALVTEM. 
 
 Caritatis tuae scripta percepi, quibus animum tuum dolore commotum 
 de filiae dormitione cognoui. non aliud principaliter admiratus 
 sum quam christiani pectoris in te iactatam fuisse uirtutem ut animum 
 flexeris ad dolorem. stupeo murum fidei penetratum uulneribus

 

 
 
 
 orbitatis, quem saepire debuerat spes resurrectionis et regni caelestis. 
 numquam spes cum dolore concordat nec fides aliquando sentit quamcumque 
 iacturam. resurgere credimus nostros, et plangimus. quid 
 faceremus, si mori tantummodo sine resurrectione praeciperet Deus? 
 uoluntas eius sola sufficit ad solacium, cui nullum praeponendum scimus 
 affectum. quod dederat tulerat qui creauerat. quis certat alius 
 plangere quod ad tempus acceperat ? commodauerat ut haberes quantocumque 
 tempore uoluisset et cum uellet rursus auferret. nihil abstulit 
 tuum qui recipere dignatus est proprium. creditum suum recipere 
 decuerat creditorem, et nihil aliud decet quam creditori suo gratias 
 agere mutuantem. sic Iob legimus quam sequamur deuotissimam 
 uocem. Dominus, inquit, dedit, Dominus abstulit. sicut 
 Domino placuit, ita factum est. sit nomen Domini benedictum. 
 parum ergo non erat haec sola consolatio contra luctum 
 quod nemo lugere debeat cum aliquid reddiderit alienum, quia fas 
 non erat apud alium retineri quod domino suo fuerat necessarium. 
 additur consolationis alia prouidentia, quae iaculis orbitatis occurrat. 
 gaudere debuimus de saeculo recedentibus, si saeculi contra 
 nos inimicitias sentiremus, et plangimus Domini beneficia qui nouit 
 infirmitati nostrae quod praestat. periclitari uolebat adhuc qui dolet 
 aliquem dormientem, et inter fluctus uitae praesentis uidere cupiebat

 

 

 
 
 
 miseram laborare. ad quid christianam fidelem animam putas intra 
 carcerem mundi remorari debuisse cui totus mundus naufragium est. 
 tantis et talibus tempestatibus uitae tot impugnationes diaboli, tot 
 corporis bella, tot saeculi clades [tot calamitates] euasit. et lacrimas 
 fundis, quasi nescias quid in te ipse cotidie patiaris. propter quod 
 Dominus sic admonet apostolos suos dicens: si me dilexissetis, 
 gauderetis, quoniam uado ad patrem. plane mortuum Lazarum 
 fleuit, sed non tuis lacrimis. resurrectionis promissor. dolorem 
 docere non poterat, ne fidem perfidiam faceret quam docebat. doluit 
 Lazarum non dormientem, sed potius resurgentem, et flebat quem cogebatur 
 propter saluandos alios [et confundendos incredulos] saeculo 
 . reuocare. hanc uitam dans Dominus ingemiscebat, quam tu doles esse 
 sublatam. contra lacrimas eius pugnant lacrimae tuae, et amor tuus 
 amori eius. eius fletus non habet parem. ille nolebat reddere laboribus 
 quem dilexerat, et tu amare te credis cui laborum uolebas adhuc restare 
 tormenta. ceterum si putes eum mortuum Lazarum doluisse, ante 
 non permisisset exire qui repellere poterat mortem, aut certe non 
 fleret qui mortuum resuscitare postmodum habuerat potestatem. unde 
 apparet sola eum causa fuisse commotum quod ad hostilem uitam carissimum 
 suum reuocare denuo propter credituros aliquos uel confundendos 
 incredulos urgebatur. denique sic subsecutus est dicens:

 

 
 
 
 ergo, pater, ut credant quoniam tu me misisti. gaude 
 ergo unde ille coactus est flere, ne uidearis dormientum felicitatibus 
 inuidere. ab alieno mundo ad proprium transiuit, transiuit ad Dominum, 
 et de hostili patria ad paternam patriam migrauit, migrauit 
 ad caelum dicente apostolo: scimus, inquit, quoniam si terrena 
 domus nostra huius corporis resoluatur, quod 
 habitationem habemus non manu factam in caelis 
 aeternam. caruit ergo domo quam nec nosse debuerat. caruit malis 
 ciuibus, quorum odia sustinebat, ne adhuc peregrinaretur in terra 
 contraria, sicut apostolus memorat dicens: quamdiu sumus in 
 saeculo peregrinamur a Domino. non nobis ergo debet luctus 
 incumbere, quisquis a peregrinatione redire meruit ad propriam 
 regionem, maxime cum non inanis et uacuus redire noscatur qui christianitatis 
 mercatus est lucrum, propter quod uenit ad mundi commercium. 
 negotium oxplicauit, rediit et Deo debitum soluit. comparauit 
 propter quam descenderat emptionem et ad Dominum regredi properauit, 
 cui offerat mercem, ut comparatae mercis tam securitatem 
 capiat quam honorem. et ego, inquies, nulla promissionum caelestium 
 dubitatione conturbor, sed sola separatione morientis aestuans desolatus 
 solacio pii pigneris iactor. excusatio est haec, benedicte, sine

 

 
 
 
 dubio fragilitatis humanae, quae patrocinari non potest diffidentiae. si 
 enim desolationem ferre homines non ualerent, numquam prorsus a 
 se sua pignera dimisissent. destitutos se a morientibus conqueruntur et 
 uiuos filios aut propter litteras aut propter honores ant propter negotia peregrinis 
 regionibus credunt, et gaudent totam uitam sine affectibus commorari, 
 dummodo capiant quod cupiunt de suis pigneribus adipisci. et 
 utad palatia pergant peregrinantur, ad studia dignitatis nauigant acquirenda 
 uel ad causas patrimonii aliquas explicandas per labores et 
 pericula proficiscentes omnes impellunt, nec secum uacare quos diligunt 
 patiuntur. et ut ad palatia caeli, ad studia Christi, ad honorem 
 uitae perpetuae, ad patrimonium possessionis aeternae cum securitate 
 ualeant peruenire, nemo filios suos libenter a se gratulatur abscedere. 
 propter incerta per incerta filium uel fratrem uel parentem peregrinari 
 unusquisque compellit, et propter certa per certa suorum aliquem 
 proficisci nullus admittit. ad comparanda peccata gaudent tam parentes 
 a filiis quam filii a parentibus prouocante diabolo separari, ad 
 indulgentiam percipiendam nolunt ab inuicem Deo uocante discerni, 
 ut appareat non pro ratione nostra nos dolere quemcumque uidemur 
 amittere, sed indicium magis ostendere diffidentiae, qui non sustinemus 
 nostrorum profectiones ad Dominum, quorum peregrinationes in saeculo 
 gratulamur. quia credimus mundi lucris, toleramus diuisa, nostri 
 corporis membra. si credimus Dei promissis, post abscessionem nostrorum 
 nihil aliud quam gratias debuerint resonare nostri pectoris

 
 
 
 gaudia. mihi crede, semper in omnibus incredulitas moeret, et sicut 
 non potest fides nosse quod doleat, sic diffidentia sola doloribus tenetur 
 ancilla. nam si dormientes dicimus, dormientes utique credere 
 debemus et non mortuos, sed requiescentes interim secundum uocem 
 Domini fideliter loquentis: omnis, inquit, qui credit in me, 
 licet moriatur, uiuet. si tibi medicus hoc promitteret quisquam, 
 nullam sine dubio promissioni eius negare poteras omnino laetitiam: 
 nunc quia Christus fabricator et resuscitator promittit, non times 
 plangere, ut fideliorem Christo pariter et potentiorem medicum uidearis 
 in promissionibus iudicare. sed destitutam, dicis, doleo senectutem, 
 qui debueram meos liberos potius antecedere, ne in laboribus 
 remanerem. quando de spiritalibus bonis quodcumque tractatur, nihil 
 est de carnalibus omnino ante oculos reponendum. ego tibi melius 
 profiteor euenisse, qui non carnalem sed spiritalem circa te considero 
 felicitatem. tu te dicis de alicuius pigneris tui obitu in senectute 
 confectum. ego contra comprobo subleuatum. senectuti tuae amputauit 
 magis Dominus sollicitudinem quae te torquebat de uiua filia ne 
 periret. melius utique nunc mortuam saeculo credis esse apud Deum 
 uiuam quam uiuam saeculo doleres forsitan apud Dominum mortuam. 
 gaude tibi quod filiam christianam mereberis sequi quam secutus in 
 caelo gaudeas rursus amplecti. non te deseruit, sed praecessit : et

 

 
 
 
 ne doleret excedentem patrem suscipere festinauit. non amisisti nutrimenta 
 tua. si luctus horrueris et senex obtulisse pignus tuum Domino 
 deputare poteris t, secundum uotum post Abraham, si non potes primum, 
 ut quod ille non trepidauit offerre tu saltem uidearis de sublato 
 gaudere. ab illo Dominus postulauit, a te tulit. ille iussioni paruit, 
 tu uoluntati consenti. illum per illicitam legem naturae [quem Dominus] 
 probauit sibi deuotum, te saltem per licitam condicionem mortalitatis 
 annotet religiosum. nam si nec uoluntate nec necessitate compelleris 
 deuotionis Domino aliquid exhibere, in qua parte christianum te poteris 
 approbare ? erubescat incredulitas nostra nec cum gentilibus **, si 
 Deo uult esse subiecta. communis est nobis cum illis exitus mortis et 
 dolores illorum superamus doloribus nostris. quid ageremus si peculiare 
 aliquid exigeretur a nobis? quid quod ad dedecus nostrum? 
 gentiles dolores saepe contemnunt, cum non ad promissa caelestia sed 
 ad poenas tartari rapiantur. et nos plangimus euntes ad caelum. consideret 
 christianus talis quid deinceps mereatur qui nec imitari contendit 
 exempla sanctorum nec contemptum habere gentilium. illi luctus 
 desperando despiciunt, et nos sperando despicere non conamur. 
 denique uendere liberos saepe non dubitant, ut uiuos, quod peius est, 
 spernant. et nos nec defunctorum obitus subleuant, sublatos

 
 
 
 captiuitati et libertate donatos uolumus * *. illi seruire filios suos intrepide 
 mortalibus tradunt et nos Deo nostros simul et suos liberos liberandos 
 dimittere sacrilega mente cunctamur, quasi tutius apud homines iudicetur 
 magis quam penes Deum comdemnari aliquem filiorum. pudendum 
 nescio quid christiani apud gentiles opprobrium, quibus peiores 
 sine dubio iudicantur quos pares habere non dicam meliores fuerat 
 criminosum. christiani nolunt uel gratulatione suos deducere ad bona, 
 gentiles tradere non cunctantur ad mala. postremo uel cum ipsa felicitate 
 nostrorum morientium cogamur animum flectere, ne desideriis 
 eorum desideria nostra incipiant repugnare. laetantur ipsi qui exeunt 
 uenientes ad requiem. laetemur et nos cum ipsis, saltem computantes 
 nostrorum exeuntium beatitudinem. esto religiosus uel uoto eius qui 
 euasit, si non potes tuo, et exsulta quia placuisse cognoscis participem 
 toi sanguinis Christo, maxime quod uel de occasione debeas tolerare 
 Domini uoluntatem, cui non potes contradicere. et cum sit omnibus , 
 communis hic casus, uanus dolor est, qui nec primus uidetur esse nec 
 solus. sed dicis: nullus me de mea desolatione mentis angor exulcerat, 
 sed pro delictis paruuli morientis humanitatis affectus impulsat. 
 nec hoc licet commouere animum christianum, ne contra Christi 
 imperia reluctetur. quid interest quandocumque et qualescumque filios

 
 
 
 dimisisse, quos iubeamur a Domino pro causa deuotionis odisse. melius 
 nunc saluam animam suam moriens dereliquit in pace, ne in persecutione 
 dimittere cum suo interitu non ualeret. ipse illis auxiliatur 
 in mundo, quorum mater habitat in caelo, et qui matri subuenit 
 et filiis pro certo succurrit. postremo uide si debeat aliquid 
 dolori concedi, ubi sine aliquo remedio potest animus fatigari. 
 sapienter debet dolere qui dolet ne perdat sine causa quod dolet. nunc 
 autem contra luctum sumenda sunt arma, ut spes nostra possit habere 
 uictoriam. principaliter quod Dominus uoluit suscipere gratulemur. 
 deinde quia hoc omnibus in mundo commune, additur priuatum peculiare 
 nostrum quod ad requiem deuocamur. sequitur consummatio 
 omnium gaudiorum, quod in resurrectione inuicem nobis Domino reformante 
 reddemur, quod apostolus pollicetur: nolumus igitur 
 ignorare uos, fratres, de dormientibus ut non contristemini 
 sicut et ceteri qui non spem habent. si enim 
 credimus quia Iesu mortuus est et resurrexit, sic et , 
 Dominus eos qui dormierunt per Iesum adducet cum illo. 
 haec tibi, benedicte, pro caritate communi transmisi. ceterum scio te 
 alios consolari. tunc se orbitas non inueniet penetrabilem, si alios 
 contra illam non cessetis armare. opto te, frater carissime, semper 
 bene ualere et nostri meminisse.