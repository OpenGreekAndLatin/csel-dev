Primum omnium quantam discimus parentibus referre reue- I 
 rentiam, cum legimus quoniam qui benedicebatur a patre 
 benedictus erat et qui maledicebatur maledictus erat! ideo 
 hanc parentibus gratiam donauit deus, ut filiorum pietas 
 prouocetur. praerogatiua igitur parentum disciplina est filiorum. 
 honora ergo patrem, ut benedicat te. honoret patrem pius 
 propter gratiam, ingratus pro timore. etsi pauper est pater 
 et non habet diuitiarum copias, quas relinquat filiis, habet 
 tamen ultimae benedictionis hereditatem, qua sanctificationis 
 opes successoribus largiatur. et multo plus est beatum quam 
 diuitem fieri.

festinabat-Ioseph sumere benedictionem. denique 
 et filios suos optulit Manassem et Ephraem, quos benedixit 
 Iacob, ut quia duodecim habebat filios et tertius decimus 
 apostolus futurus erat Paulus quasi posterior electus, tertia 
 decima tribus de Manasse et Ephraem nepotibus sanctificaretur 
 in utrumque diuisa, quo Paulus non extra paternarum tribuum 
 numerum inueniretur, qui ueteris testamenti et noui egregius 
 praedicator paternae benedictionis hereditatem sibi quoque

 

 
 
 
 profecisse facile conprobaret.

quam praeclara in hoc mysteria, 
 quod sumens Ioseph filios suos, quos susceperat in Aegypto, 
 Ephraem ad dexteram suam, ad sinistram autem Istrahel 
 patris sui, Manassem autem ad sinistram suam, ad dexteram 
 autem Istrahel, adplicuit eos ante patrem, extendens autem 
 Istrahel manum dexteram inposuit supra caput Ephraem, qui 
 erat iunior et stabat ad sinistram aui, et sinistram suam inposuit 
 supra Manassen, qui erat ad dexteram, et ita inmutatis 
 manibus benedixit eos! in quo et Ioseph naturae ordinem 
 seruauit, ut seniori filio plus deferret, sicut Isaac quoque in 
 Esau priorem filium benedictionem deferre cupiebat, sed 
 minorem filium in typo iunioris populi credidit praeferendum, 
 sicut erat ipse a matre praelatus.

denique Manasses ex obliuione 
 Latina interpretatione signatur, eo quod populus Iudaeorum 
 oblitus est deum suum, qui fecit eum, et quicumque ex ea 
 plebe crediderit tamquam ex obliuione reuocatur. Ephraem 
 autem fecunditatem fidei interpretatione nominis pollicetur, 
 qui auxit patrem, sicut ait ipse Ioseph dicens: quia auxit

 

 
 
 
 me deus in terra humilitatis meae. quod est proprium 
 populi iunioris, qui corpus est Christi augens patrem et deum 

 proprium non relinquens.

denique spiritaliter de populis hoc 
 esse mysterium senior declarauit. nam cum filius eum putaret 
 errasse uitio hebetioris aspectus, conuertere uoluit manus 
 eius dicens: non sic pater; hic enim primitiuus est. 
 inpone dexteram tuam supra caput eius. et noluit, 
 sed dixit: scio, fili, scio. et hic erit in populum, 
 et hic exaltabitur, sed frater eius iunior maior 
 illo erit, et semen illius erit multitudo gentium. 
 denique praeferendum Ephraem seniori germano etiam benedictionis 
 serie prophetauit dicens: in uobis benedicetur 
 Istrahel dicentibus: faciat uobis deus sicut 
 Ephraem et Manasse. et ideo cum essent nepotes, in 
 locum filiorum sunt adoptati, ut non essent auitae benedictionis 
 expertes.

Hac benedictione celebrata uocauit etiam filios suos. et 
 qui ante iuniorem seniori praetulerat coepit a primo, ut in 
 illo mysterii praeferret gratiam, in hoc ordinem seruaret aetatis, 
 simul quia ante in duobus benedixerat uniuersos cum omni 
 posteritate et progenie futurorum, ne aut superflua uideretur 
 plebis iterata benedictio aut prior aestimaretur infirma. meritoque 
 repetitam magis adnuntiationem eorum quae posterioribus 
 essent euentura temporibus quam benedictionem conferre se 
 dicit.

denique sic coepit: Ruben primitiuus meus, tu

 

 
 
 
 uirtus mea et initium filiorum meorum, durus 
 portari et durus temerarius, adfecisti contumelia. 
 sicut aqua non efferueas; ascendisti enim in cubile 
 patris tui: tunc polluisti torum, quo ascendisti. 
 nonne redargui magis quam benedici uidetur? et ideo prophetia 
 magis quam benedictio est. prophetia etenim adnuntiatio 
 futurorum est, benedictio autem sanctificationis et gratiarum 
 uotiua conlatio.

et ludaei putant quia propterea haec senex 
 ad Ruben filium dicat, quia cum Bala concubina patris 
 concubuit et torum patrium polluit — sed facile refelluntur; 
 hoc enim ante erat gestum —, Iacob autem quae uentura 
 essent in nouissimis diebus, non ea quae gesta erant spondet 
 se esse dicturum. ergo patriarchae sibi congruit et constat 
 sententia, qui uidens persequentibus ludaeis futuram domini 
 passionem execratur immanem primogenitae plebis audaciam, 
 quae incredula nec dei legi subdita et iugum Christi dura 
 nesciens portare ceruice auctorem uitae non solum scelere 
 necis, sed etiam sacrilegae insultationis adfecit iniuria.

non 
 efferueas inquit sicut aqua, ne in maiorem prorumpat 
 amentiam et feruor furoris atque insaniae non sinat resipiscere 
 peccatores, sed agant paenitentiam delictorum, quoniam durus 
 populus ascendit cubile patris et torum polluit sanctum, hoc

 

 
 
 
 est carnem domini Iesu creatoris nostri patibulo adfigens 
 crucis, in qua uelut in quodam cubili et patrio toro sancti 
 eius salutari refectione requiescunt. quis igitur abnuat de 
 populo dictum, cum populo haec uniuersa conueniant? ipse 
 enim dictus est primogenitus Istrahel, ipse durae esse ceruicis, 
 de ipso dixit Moyses: uos autem populus dura ceruice 
 estis. et re uera quis tam durus et tam temerarius et contumeliosus 
 quam populus Iudaeorum, qui dominum Iesum, per 
 quem uiderant mortuos suscitatos, caecos inluminatos, flagellis 
 uerberauerunt, clauis confixerunt, cum diuina eius opera negare 
 non possent? quod scribis et pontificibus auctoribus et principe 
 sacerdotum Caipha pariter saeuiente commissum euangelii 
 series declarauit. et ideo sanctus propheta refugit tanti sceleris 
 participatum, ne per successionem generis auderent tanti 
 patriarchae sibi adrogare consortium.

Contestatur iustus et abdicat posteritatem, quae patrium 
 non seruaret adfectum, et quia praeuidit flagitium, perhorrescit 
 consilii contagium. in consilium inquit eorum non ueniat 
 animameaetin congregationem eorum non contendant 
 uiscera mea, quoniam in ira sua occiderunt 
 hominem et in cupiditate sua subneruauerunt 
 taurum. quod dicit de filiis quidem dicit Symeon et Leui. 
 sed eorum nomine tribus signat, quae appellatione simili 
 uocabantur. quam interpretationem pulcherrimam deriuant 
 Iudaei et arbitrantur quia propterea arguat filios Iacob, quia 
 propter stuprum sororis Sicimitas isti duo prae ceteris fratribus

 

 

 

 
 
 
 ultum ire cupientes simulauerunt cum ipsis inire uelle se 
 gratiam et ideo circumcidi eos oportere suaserunt, ut religione 
 concordi pax inter eos et recipiendae adfinitatis societas 
 firmaretur. sed circumcisos adorsi recentibus adhuc uulneribus 
 et inualidis uiribus, quas dolor soluerat, fractos die superueniente 
 tertio necauerunt. ideo et fortasse isti duo ultores 
 prae ceteris, quia scribarum et sacerdotum auctores sunt; 
 nulli enim magis quam sapientes et sacerdotes debent castimoniam 
 uindicare.

sed in hoc quoque errant Iudaei. isti enim 
 causas doloris sui praestiterant patri adserentes se in illa licet 
 aetate iuuenili uindices laesae fuisse pietatis et uiolatae casas 
 ultores. quod utique sanctus <Iacob> condemnare non poterat, 
 quia non passi sunt inultam sororem suam loco esse meretricis, 
 quae et uirginitatem amiserat et uindictae solacium non habebat, 
 maxime cum ipse sic factum probauerit, ut <cum> Sicimam 
 possideret, in morte donaret eam filio suo dilectissimo Ioseph 
 dicens ad eum: do tibi Sicimam praecipuam super 
 omnes fratres tuos. quam accepi de manibus Amorraeorum 
 in machaera mea et arcu. quod factum negari 
 non potest, interpretari tamen possumus per Sicimam umeros 
 significari, per umeros opera. heredem ergo bonorum operum 
 sanctum Ioseph prae ceteris elegit, cuius opera fratres aequare 
 non poterant.

quis enim facta Christi potuit adaequare ? tum 
 praeterea immaculatus et castus de hoc terreno deuorsorio et

 

 
 
 
 inpuritatis auctoribus manubias reportauit, locum stupris et 
 flagitiis uacantem ad incolatum sanctorum uerbis caelestibus 
 et gladio capiens spiritali, ut ubi inhabitatores ante lasciuiae 
 et principes luxuriae uersabantur, ubi fuerant incentiua libidinis 
 et fomenta nequitiae, ibi nunc sancti sacerdotes magisteria 
 doceant castitatis et plurima uirginalis integritatis exempla 
 quodam supernae lucis fulgore resplendeant.

Tribus igitur sunt quae designanturnominibus patriarcharum, 
 quia de tribu Svmeon scribae sunt, de tribu Leui principes 
 sacerdotum, qui perfecerunt nequitiam suam in domini passione 
 mensuram omnem paternae inpietatis inplentes. ipsi consilium 
 cogitauerunt aduersum dominum Iesum, ut occiderent eum, 
 sicut Esaias dicit: uae animae ipsorum, quia cogitauerunt 
 consilium malum aduersum se dicentes: 
 alligemus iustum, quia inutilis est nobis. ipsi occiderunt 
 prophetas et apostolos adnuntiantes domini salutaris 
 aduentum, passionis eius et resurrectionis gloriam praedicantes. 
 ipsi postea in sua cupiditate. quia terrena flagitia desiderabant 
 diuina consortia refugientes, corporis castimoniam, sobrietatem 
 mentis, contemptum pecuniae, lucrum gratiae, subneruauerunt 
 taurum, illum uidelicet cornua producentem et ungulas, quem 
 uident pauperes et laetantur, quoniam uerbo dei exaltauit 
 cornum populi sui, quo et inimicos reppulit et praemium coronae 
 caelestis emeruit. hic est taurus, quo ecclesia figuratur in 
 luna tunc plenior, cum uelut cornibus nixa taurinis spatium

 

 

 
 
 
 totius orbis includit.

tamen prophetiae huic etiam gratiam 
 uidetur benedictionis adiungere. nam et ad primogenitum 
 Ruben dicendo: nonefferuescasut aqua peccatum statuit, 
 quia aqua mundare magis delicta mentesque nostras ab omni 
 solet uitiorum feruore reuocare, et iterum dicendo ad Symeon 
 et Leui: diuidam uos in Iacob et dispergam in 
 Istrahel ostendit gentium congregatione redimendos; percusso 
 enim pastore grex ille dispersus est, qui fuerat ante conlectus, 
 ut qui non erat introiret et sic omnis Istrahel saluus fieret. 
 et maxime propter tribum Leui debemus hoc credere, quia 
 ex ea tribu dominus Iesus uidetur secundum corporis susceptionem 
 genus ducere. ex qua tribu sunt sacerdotes Leui et 
 Nathan, quos sanctus Lucas in euangelii libro, quem ipse 
 scripsit, inter maiores domini conputauit. sacerdos enim patris 
 et princeps omnium sacerdotum, sicut scriptum est: tu es 
 sacerdos in aeternum, sacerdotalis originis successionem 
 debuit uindicare.

unde et Moyses benedixit hanc tribum dicens: 
 date Leui sortem suffragii sui et ueritatem eius 
 uiro sancto. benedixit Moyses etiam tribum Ruben, sicut 
 habes scriptum: uiuat Ruben et non moriatur et sit 
 multus in numero. neque enim benedixisset, si secundum 
 patriarchae sententiam benedictionis scisset indignos. certe 
 quod strictim ille praeteriit iste conpleuit.

 

 
 
 
 
 Et quia per admixtionem generis Iuda et Leui tribus iunctae 
 sunt, ideo Matthaeus ex tribu Iuda discribit eius familiam.

et 
 apostolus ait: quoniam de Iuda ortus est dominus 
 noster, ut ex tribu Leui sacerdotalis et plena sanctitatis 
 adnumeretur hereditas, ex tribu autem Iuda, ex qua Dauid 
 et Solomon et reliqui reges fuerunt. regalis successionis splendor 
 effulgeat, ut idem rex et sacerdos scripturarum testimonio 
 demonstretur. meritoque se circa gratiam Iudae Iacob sanctus 
 effudit dicens: Iuda, te laudabunt fratres tui; manus tuae 
 super dorsum inimicorum tuorum, adorabunt te filii 
 patris tui. catulus leonis Iuda. ex germine, fili, mihi 
 ascendisti. recumbens dormisti ut leo et tamquam 
 catulus: quis suscitabit eum? non deerit index ex Iuda 
 et princeps de femoribus eius, donec uenit cui repositum 
 est, et ipse exspectatio gentium: alligans ad 
 uitem asinam suam et cilicio pullum asinae suae 
 lauabit in uino stolam suam et in sanguine uuae 
 anaboladium suum: hilares oculi eius a uino et dentes 
 \'candidiores quam lac.

ad ludam quidem patriarcham dirigi 
 uidetur alloquium, sed Iuda ille posterior uerus confessor 
 exprimitur, qui ex ea tribu natus est, qui solus laudatur a 
 fratribus, de quibus dicit: narrabo nomen tuum fratribus 
 meis, dominus per naturam, frater per gratiam, cuius manus,

 

 
 
 
 quas expandit ad populum non credentem, super dorsum 
 inimicorum. isdem enim manibus atque eadem passione suos 
 texit et subiugauit aduersarias potestates omnesque fidei et 
 pietatis exortes subditos sibi fecit. de quibus ait pater ad 
 filium: et dominaberis in medio inimicorum tuorum. 
 quos inimicos sua fecit malitia, non Christi uoluntas. in quo 
 magna gratia domini. etenim spiritales nequitiae, quae ante 
 ceruicem nostram iugo solebant captiuitatis inflectere, ita ut 
 Dauid ipse manus quodammodo super se triumphantium sentire 
 se scriberet dicens: super dorsum meum fabricauerunt 
 peccatores, ipsae nunc subditae Christi triumpho et quibusdam 
 manibus eius, id est factis operibusque subiectae perpetuae 
 subeunt captiuitatis aerumnam. ipse <est> utique. qui adoratur 
 a filiis patris sui, quando adoratur a nobis, quibus ipse 
 permisit ut patrem uocemus, cuius seruum esse uirtutis est.

Catulus leonis Iuda. nonne euidenter et patrem expressit 
 et filium declarauit? quid tam euidens, quo unius naturae 
 filius deus cum patre esse doceatur? leo ille, hic catulus 
 leonis. uili conparatione eiusdem naturae aut potentiae unitas 
 intellegitur. rex ex rege processit, fortis ex forte. quia futuros 
 praeuidebat qui filium adsererent iunioris aetatis, occurrit his 
 subiciens: ex germine mihi ascendisti. recumbens 
 dormisti ut leo et tamquam catulus. et alibi habes

 

 
 
 
 quia catulus ipse est leo de tribu Iuda. ergo quia catulum 
 dixerat. bene statim leonem posuit, hoc est dicere: non capiantur 
 aures uestrae, quia catulum audierunt; filium expressi, 
 non dixi minorem. et ipse est leo sicut pater. audiant quia et 
 leonem et catulum appellauit, leonem quasi perfectae plenaeque 
 uirtutis, catulum quasi filium, ne quis cum audiret, aequalem 
 patris non putaret filium. non sic laudatur filius, ut separetur 
 a patre.

ille probat aequalem qui filium confitetur. mirifice 
 autem et incarnationem eius expressit dicens: ex germine 
 mihi ascendisti, eo quod tamquam frutex terrae in aluo 
 uirginis germinau<er>it et ut flos boni odoris ad redemptionem 
 mundi totius maternis uisceribus splendore nouae lucis emissus 
 ascenderit, sicut Esaias dicit: exiet uirga ex radice Iessae 
 et flos ex radice ascendet. radix familia Iudaeorum, uirga 
 Maria, flos Mariae Christus. recte uirga, quae regalis est 
 generis de domo et patria Dauid, cuius nos Christus est, 
 qui faetorem mundanae conluuionis aboleuit, odorem uitae 
 infudit aeternae.

habes ergo incarnationem, accipe passionem. 
 recumbens inquit dormisti ut leo, quando iacuit in 
 sepulchro uelut quodam corporis sui somno quietus, sicut 
 ipse ait: ego dormiui et requieui et surrexi, quoniam 
 dominus suscipiet me. unde et Iacob ait: quis suscitabit

 

 
 
 
 eum? hoc est: quem dominus suscipiet. quis est alius qui 
 resuscitet, nisi ipse se sua patrisque resuscitet potestate? 
 uideo natum auctoritate propria, uideo mortuum propria 
 uoluntate, uideo dormientem potestate propria. qui omnia suo 
 fecit arbitrio cuius alterius ut resurgat egebit auxiliis ? ipse 
 igitur resurrectionis suae auctor est, qui mortis est arbiter, 
 qui expectatur a gentibus.

ideo, donec ille ueniat, non 
 deficiet dux ex Iuda. ut usque ad eius ortum regalis 
 successionis fides incorrupta seruetur. postea enim. ut docuimus 
 tractatu habito in euangelium, per Herodem adulterata successio 
 praerogatiuam dignitatis amisit. etenim quia uerum regem 
 negarunt, falsos habere coeperunt. ergo hoc dicit patriarcha: 
 seruabitur in iudicibus uel regibus Iudaeorum intemeratae 
 successionis hereditas ducta per reges, donec ueniat cui 
 repositum est, ut ecclesiam dei congreget ex conuentu 
 nationum omnium et gentilium deuotione populorum, hoc est 
 ipsum manet, ipsi debitum reseruatur, ipsi tantae gratiae 
 praerogatiua defertur.

Et ipse est expectatio gentium. plus dixit quam si 
 dixisset: ipsum expectant gentes, quod omnis spes ecclesiae 
 in ipso recumbat. ideo dicitur Moysi: solue calciamentum 
 pedum tuorum, ne ipse sponsus ecclesiae crederetur, qui 
 dux plebis eligebatur. ideo soluit calciamentum suum Iesus 
 Naue, ut uenturo tanti muneris gratiam et ipse seruaret. ideo 
 dicit Iohannes: post me uenit uir, cuius non sum 
 dignus soluere corrigiam calciamenti eius, ideo 
 dicit: qui habet sponsam sponsus est; amicus autem 
 sponsi, qui stat et audit eum, gaudio gaudet, hoc

 

 
 
 
 est: ipse est solus uir ecclesiae, hic est expectatio gentium, 
 huic deferentes copulam gratiae nuptialis calciamentum suum 
 soluerunt prophetae. hic sponsus est, ego sponsi amicus: 
 gaudeo, quia uenit, quia uocem audio nuptialem, quia iam 
 non dura peccatorum supplicia, dura legis tormenta, sed 
 remissionem criminum, uocem laetitiae, sonum iucunditatis, 
 exultationem festi nuptialis audimus.

hic est ille alligans ad 
 uitem asinum suum et cilicio pullum asinae suae, 
 ut feruorem spiritus sancti congregatio habeat nationum ante 
 remissa et neglegens, set iam deuota per Christum et uiti 
 illi perpetuae, hoc est domino Iesu, qui ait: ego sum uitis, 
 pater meus agricola, uelut fructuosi palmitis quibusdam 
 inexsolubilis fidei uinculis alligemur. hoc est illud mysterium, 
 quod pullum asinae solui iussit in euangelio et ipse dominus 
 Iesus sedit eum, ut alligatus ad uitem perpetua sanctorum 
 suauitate requiesceret.

Lauabit inquit in uino stolam suam. bona stola est 
 caro Christi, quae omnium peccata operuit, omnium delicta 
 suscepit, omnium texit errores, bona stola, quae uniuersos 
 induit ueste iucunditatis. lauit hanc stolam in uino, quando 
 cum baptizaretur in Iordane, descendit spiritus sanctus sicut

 

 
 
 
 columba et mansit super eum. quo significatur quod plenitudo 
 spiritus sancti indiuidua in eo fuerit nec recesserit. unde et 
 euangelista ait quia plenus spiritu sancto dominus 
 Iesus regressus est ab Iordane. lauit ergo Iesus stolam 
 suam, non ut suam quae non erat, sed ut nostram quae erat 
 sordem ablueret. denique addidit: et sanguine uuae 
 anaboladium suum, hoc est in passione corporis sui diluit 
 gentes suo sanguine. etenim uerbi anaboladium gentes sunt, 
 sicut scriptum est: uiuo ego, dicit dominus, nisi omnes 
 eos induam sicut uestimentum et alibi: sicut amictum 
 mutabis eos, et mutabuntur. non ergo sanguine 
 proprio sua peccata quae non erant, sed nostra quae fecimus 
 delicta mundauit. et bene unam dixit, quia sicut uua pependit 
 in ligno. ipse est uitis, ipse uua: uitis ligno adhaerens. uua, 
 quia lancea militis apertum latus emisit aquam et sanguinem. 
 sic enim dixit Iohannes quia exiuit de eo aqua et sanguis, 
 aqua ad lauacrum, sanguis ad pretium. aqua nos abluit, 
 sanguis nos redemit.

et ideo ait propheta: hilares oculi 
 eius a uino et dentes candidiores quam lac significans 
 prophetas et apostolos. alii enim sicut oculi Christi 
 praeuiderunt et adnuntiauerunt eius aduentum, de quibus ipse 
 dicit: Abraham diem meum uidit et gauisus est, et 
 unus de prophetis dicit: uidi dominum Sabaoth, quem 
 uidentes spiritali laetitia conplebantur: alii uero, hoc est 
 apostoli, quos dominus ab omni peccatorum labe mundauit,

 

 
 
 
 candidiores super lac facti sunt, quos macula postea nulla 
 fuscauit. etenim lac temporale est, gratia autem apostolorum 
 perpetua manet, qui nobis spiritalia illa atque caelestia conficientes 
 alimenta mentis internae uiscera saginarunt. sunt 
 etiam qui mandata domini lucida, quae diuino ore deprompta 
 sunt, sicut lac nobis facta arbitrentur, quibus nutriti ad panis 
 caelestis peruenimus alimoniam. unde et Paulus ait: lacte 
 uobis potum dedi, non escam; nondum enim poteratis. 
 Corinthius in principio fidei potu lactis inbuitur, sancti 
 illi quorum fides adnuntiatur in uniuerso mundo tamquam, 
 ablactati esca solidiore firmantur.

Zabulon iuxta mare habitabit et ipse secus 
 accessus nauium et praetendet usque ad Sidonem. 
 ipsa nominis interpretatio meliora promittit, eo quod Latina 
 expressio liberationem significet a nocturnis, quod est utique 
 bonum et eius qui speret in pinnis domini, quem circumdat. 
 ueritas eius, ne timeat a timore nocturno et a negotio perambulante 
 in tenebris.

hic ergo Zabulon iuxta mare inquit 
 habitabit, ut uideat aliorum naufragia ipse inmunis periculi 
 et spectet alios fluctuantes in freto istius mundi, qui circumferantur 
 omni uento doctrinae, ipse fidei radice inmobilis 
 perseuerans, sicut est sacrosancta ecclesia radicata atque 
 fundata in fide spectans haereticorum procellas et naufragia

 

 
 
 
 Iudaeorum, quoniam gubernatorem quem habuerant abnegauerunt. 
 circa fluctus igitur habitat, non fluctibus conmoue.tur 
 magisque ad subueniendum parata quam periculo obnoxia, ut 
 si qui tempestatibus acti grauibus confugere ad portum uelint. 
 praesto sit ecclesia tamquam portus salutis, quae expansis 
 bracchiis in gremium tranquillitatis suae uocet periclitantes 
 locum fidae stationis ostendens. ecclesiae igitur in hoc saeculo 
 tamquam portus maritimi per litora diffusi occurrunt laborantibus 
 dicentes esse credentibus refugium praeparatum. quo 
 uentis quassata nauigia possint subducere.

in his ecclesiis 
 sunt principes Zabulon et principes Nephthalim, sicut docet 
 LXVII psalmus, quorum alii liberatores sunt a tempestate 
 nocturna clamantes: abiciamus ergo opera tenebrarum 
 et induamus arma lucis, alii sunt latitudinis apostolicae, 
 qui possunt dicere: os nostrum patet ad uos o Corinthii, 
 cor nostrum dilatatum est. ipsi sunt isti, qui cum 
 essent in tenebris, lucem uiderunt magnam, sicut propheta 
 testatur dicens: regio Zabulon et regio Nephthalim, 
 uia maris trans Iordanem. populus, qui sedebat in 
 tenebris, lucem uiderunt magnam. qui sedebant 
 in regione umbrae mortis, lux orta est illis.

exploratores 
 igitur secus accessus nauium posuit dominus deus 
 noster patriarchae huius heredes, cuius cura peruigil et

 

 
 
 
 spiritalis successio praetendit usque ad Sidonem, hoc est usque 
 ad gentes peruenit, ut domini misericordia peccata ableuet 
 nationum. Sidon etenim primitiuus est filius Cham, illius 
 utique, qui propter inreuerentiam paternae pietatis maledictione 
 damnatus est patris. ergo liberatio nocturna tamquam in 
 excubiis posita propugnaculi spiritalis, ne quis scopulos uitae 
 huius possit incidere, praetendit usque ad grauissimorum 
 criminum peccatores et Sidonios ipsos, qui ante superstitione 
 uehementi uenatores scelerum nuncupabantur, ut interpretatio 
 docet, soluta hereditate maledicti donataque hereditate benedictionis 
 absoluit. ut ubi maior reatus erat, ibi nunc uberior 
 sit gratia.

Isachar bonum concupiuit requiescens inter medias 
 sortes. et uidens requiem quia bona est et 
 terram quia pinguis, supposuit umerum suum ad 
 laborandum et factus est uir agricola. Isachar 
 merces dicitur et ideo refertur ad Christum, qui est merces 
 nostra, quod eum nobis ad spem salutis aeternae non auro ei 
 argento, sed fide et deuotione mercemur. unde et Dauid de 
 ipso dicit: ecce hereditas domini fili, merces fructus 
 uentris. et Moyses de eo dicit: merces circa mare 
 inhabitantium. hic est qui bonum concupiuit ab initio et

 

 
 
 
 quod malum est desiderare nesciuit. de quo et Esaias dicit: 
 priusquam sciat puer uocare patrem aut matrem, 
 non credit malitiae eligens quod bonum est.. 
 requieuit inter sortes ueteris et noui testamenti uel in medio 
 prophetarum. ideoque inter Moysen et Heliam medius apparuit, 
 ut ostenderet nobis quod eorum sermonibus requiem habeat, 
 per quos plerique peccatis renuntiantes credunt in deum uiuum 
 uel quod ipsi sint testes resurrectionis eius et beatae quietis.

itaque ut ad resurrectionis suae gratiam uocaret gentes — 
 ipsa est enim pinguis et fertilis terra, quae fructus generat 
 aeternos, fructus centesimos et sexagensimos —, subiecit 
 umerum suum ad laborandum, subiciens se cruci, ut nostra 
 peccata portaret. ideoque dicit propheta: cuius principium 
 super umerum eius, hoc est super corporis passionem 
 diuinitatis potestas uel crux supereminens corpori. posuit ergo 
 umerum incumbens aratro omnibus subeundis patiens contumeliis, 
 ita subiectus labori, ut uulneraretur propter iniquitates 
 nostras et infirmaretur propter peccata nostra. et factus 
 est uir agricola sciens terram suam bono seminare frumento 
 et fructiferas arbores alta radice plantare.

Daniudicabitpopulumsuumtaniquaiuunatribus 
 Istrahel. et factus est Dan ipsi serpens in uia 
 sedens et\' in semita mordens calcaneum equi, et

 

 
 
 
 cadet eques retrorsum salutem expectans a domino. 
 simplex quidem intellectus hoc habet, quod etiam Dan tribus 
 iudicem dederit in Istrahel. etenim post Iesum Naue iudices 
 fuerunt plebis de diuersis tribubus. fuit autem et Samson de 
 tribu Dan et iudicauit uiginti annis. sed non hunc prophetia 
 significat, sed antichristum, qui futurus ex tribu Dan saeuus 
 iudex et tyrannus inmanis iudicabit populum. tamquam serpens 
 in uia sedens deicere temptabit eos qui uiam ambulent ueritatis, 
 supplantare cupiens ueritatem. hoc est enim mordere equi 
 calcaneum, ut ueneni suffusione equus saucius et uulneratus 
 dente serpentis leuet calcaneum suum, sicut Iuda proditor 
 temptatus a diabolo leuauit super dominum Iesum calcaneum 
 suum. ut deiceret equitem, qui se deiecit, ut omnes leuaret. 
 cecidit igitur non prostratus in faciem quasi dormitans, sed 
 retrorsum, ut a superioribus ad priora se extendens a domino 
 expectaret salutem; sciebat enim se resuscitandum et ideo 
 iacentem Adam expectabat erigere.

unde nos cum bene in uia 
 currimus, caueamus necubi serpens lateat in semita et subruat 
 uestigium equi, hoc est corporis nostri et deiciat subito equitem 
 dormientem. nam si uigilemus, cauere debemus aliquatenus 
 et morsus declinare serpentis. non ergo nos opprimat somnus 
 neglegentiae, somnus saeculi, non opprimat somnus diuitiarum, 
 ne et de nobis dicatur: obdormierunt somnum suum,

 

 
 
 
 et nihil inuenerunt omnes uiri diuitiarum. sed sunt 
 et equites dormientes, de quibus scriptum est: dormitauerunt 
 qui ascenderunt equos. si auaritia pectus tuum 
 uulneret, si libido inflammet, dormis eques, et ideo corpus 
 tuum, hoc est equum tuum non potes refrenare. uigila ergo, 
 ut etiamsi deiectus fueris, hoc est mortuus fueris, non 
 obdormias. qui enim obdormiunt somnum suum nihil inueniunt; 
 tu autem expecta salutem a domino, uenturam respice, ut 
 gratiam resurrectionis inuenias. dormiebat Iudas: denique 
 uerba Christi non audiebat. dormiebat ludas et quidem 
 somnum diuitiarum, qui mercedem de proditione quaerebat. 
 uidit eum dormientem diabolus et oppressum auaritiae somno 
 graui: misit se in cor eius, uulnerauit equum, deiecit equitem, 
 quem separauit a Christo.

hanc trib um benedixit Moyses dicens: 
 Dan catulus leonis et effugiet ex Basan, hoc est ex 
 confusione. unde secundum Graecum magis intellegere debemus, 
 ex quo Latinus transtulit, quod Dan ipse factus sit serpens 
 in uia sedens. Dan iudicium interpretatur, et ideo graue 
 periculum iudicii tribus ista subiit, cui serpens inlapsus 
 antichristus est, qui currentem suis sauciaret uenenis. sed 
 tamen ipsa tribus liberabitur a confusione, cum fuerit confessa 
 equitem resurgentem, qui ait: qui me confusus fuerit

 

 
 
 
 coram hominibus, confundam et ego eum coram 
 patre meo, qui caelis est. qui autem me confessus 
 fuerit coram hominibus, confitebor et ego eum 
 coram patre meo, qui in caelis est.

Gad, temptatio temptabit eum, et ipse temptabit 
 eos secus pedes. temptatio est congregatio et astutia 
 scribarum et sacerdotum, qui dominum Iesum de tributo 
 Caesaris et de Iohannis baptismate, ut docuit scriptura, temptabant, 
 quibus dominus Iesus in sua iustitia temptamentum 
 retorsit. secus pedes, hoc est continuo sine ulla deliberatione 
 referens, quo temptantes magis ipse concluderet. dicentibus 
 enim: in qua potestate haec facis? non ad quaesita 
 respondit, sed etiam ipse proposuit dicens: interrogabo uos 
 et ego unum uerbum. quod si dixeritis mihi, et ego uobis 
 dicam in qua potestate haec facio. iterum dicentibus: 
 licet tributum dare Caesari an non? ait: quid me temptatis, 
 hypocritae? ostendite mihi nomisma census. 
 et offerentes iterum interrogauit: cuius est imago et superscriptio? 
 dicunt ei: Caesaris. ibi igitur eos ligauit ipsorum 
 sermonibus, ipsorum obligatione constrinxit — tunc ait illis: 
 reddite quae sunt Caesaris Caesari et quae sunt 
 dei deo —, ut contra uerba sua uenire non possent. denique 
 mirati abierunt ab eo. sed non est mirum, si secus pedes 
 » respondebat, qui ante pedes uidebat.

exposuit euidenter Moyses 
 hanc prophetiam Iacob sancti esse de Christo; sic enim ait:.

 

 

 

 
 
 
 benedictus qui ampliauit Gad. sicut leo requieuit 
 confringens bracchia et principes. et uidit ab initio 
 suo quia ibi diuisa est terra principum collectorum 
 simul cum principibus populorum; iustitiam 
 dominus fecit et iudicium Istrahel.

agnoscimus itaque 
 qui requieuerit sicut leo, < cum) confregerit bracchia potentium, 
 quia a principio diuisiones temptantium uidit. ibi igitur hiatus 
 est terrae, qui absorbeat calumniantes, ubi temptatio perfidorum 
 est.

Aser, pinguis eius panis, et ipse dabit escam 
 principibus. Aser interpretatione Latina significat diuitias. 
 quis igitur diues nisi ubi altitudo diuitiarum est sapientiae 
 et scientiae dei? quis diues nisi dominus Iesus, qui abundat 
 semper et numquam deficit? pauper uenit in hunc mundum 
 et omnibus abundauit, repleuit uniuersos. quantus est in 
 diuitiis, qui paupertate sua omnes diuites fecit! sed pauper 
 propter nos, diues cum patre. pauper ille, ut nos ab inopia 
 uindicaret, sicut apostolus docet dicens: quia propter uos 
 pauper factus est, cum diues esset, ut illius inopia inopia 
 uos ditaremini. cuius inopia ditat, sanat fimbria, famis 
 satiat, mors uiuificat, resuscitat sepultura. hic ergo est 
 diues thensaurus, cuius pinguis panis. et bene pinguis, quem 
 qui manducauerit esurire non poterit. hunc panem dedit

 

 
 
 
 apostolis, ut diuiderent populo credentium, et hodieque dat 
 nobis eum, quem ipse sacerdos cotidie consecrat suis uerbis.

hic ergo panis factus est esca sanctorum. possumus et ipsum 
 dominum accipere, qui suam carnem nobis dedit, sicut ipse 
 ait: ego sum panis uitae. patres uestri manducauerunt 
 mannam in deserto et mortui sunt, hic est 
 autem panis, qui de caelo descendit, ut, si quis ex 
 ipso manducauerit, non moriatur. et ne quis putaret 
 quia de hac morte dicit, quae per animae et corporis secessionem 
 uenit, et iure dubitet, cum sciat sanctos apostolos hac 
 morte esse defunctos, addidit: ego sum panis uiuus, qui 
 de caelo descendi. si quis manducauerit ex hoc, 
 uiuet in aeternum, hoc est: non de temporali uita dixi 
 supra nec de morte istius uitae, qua etiamsi quis mortuus 
 fuerit, tamen si panem meum acceperit, uiuet in aeternum. 
 ille enim accipit qui se ipsum probat; qui autem accipit non 
 morietur peccatoris morte, quia panis hic remissio peccatorum 
 est.

Moyses quoque pulcherrime prophetauit in benedictionibus 
 suis dicens: benedictus a filiis Aser, et erit acceptus 
 a fratribus suis et intinguet in oleo pedem suum. 
 ferrum et aeramentum erit calciamentum eius, et 
 sicut dies tui sunt, sic erunt uirtutes tuae. non 
 est quisquam sicut est deus tuus in caelo, adiutor

 

 

 
 
 
 tuus et magnus et decens firmamenti et protegens 
 deus initii et per uires bracchiorum potentium. 
 et eiciet a facie tua inimicum dicens: pereat. et 
 inhabitabit Istrahel fidens solus super terram 
 Iacob in frumento et uino, et caelum tibi cum 
 nebula roris erit.

Nephthalim uitis remissa, porrigens in germine 
 decorem. sarmentum uitis aliud amputatur, quod uidetur 
 inutile, ne cassa uitis sarmentorum exultatione luxuriet, aliud 
 paulisper reciditur ac remittitur, ut fructum adferat, cuius 
 decus in generatione porrigitur, quia dum ad superna se 
 subrigit, uitem amplectitur et ad uerticem ascendens iugi 
 quaedam colla uitium pretiosi palmitis uestit monili. est et 
 ille decus in generatione, quia plenis palmitibus multos fructus 
 exundat.

decorum hoc, sed multo illud pulchrius, quod haerentem 
 palmitem uiti significat spiritali, cuius nos sarmentum sumus 
 et fructum adferre possumus, si maneamus in uite: sin autem, 
 praecidimur.

sanctus patriarcha Nephthalim erat palmes abundans. 
 unde Moyses dicit: Nephthalim satietas

 

 
 
 
 accipientium; replebitur benedictione a domino, mare 
 et Africum possidebit exponens hoc quod Iacob dixerat, 
 quod sit uitis remissa, hoc est per fidei gratiam uinculis 
 mortis exutus, in quo significatur populus dei ad libertatem 
 fidei et ubertatem uocatus gratiae, toto orbe diffusus, qui 
 iugum Christi bono fructu uestiat et ligna uerae illius uitis, 
 hoc est mysteria dominicae crucis ambiat nec timeat confessionis 
 eius periculum, sed magis etiam in persecutionibus positus 
 Christi nomine glorietur.

hic est uere remissus a uinculis 
 qui nullo nexu formidinis alligetur — unde et propheta dicit: 
 exibunt et tripudiabunt sicut uituli resoluti uinculis 
 — ideoque in germine suo decorem porrigit, quia in loco 
 pascuo conlocatus et super aquam educatus refectionis per 
 sacramenta regenerationis suae germinat bonum uerbi decorem 
 et adsumitur in illam pulcherrimam Christi gratiam, qui potest 
 uenustatem tui decoris augere.

denique super omnes decorus 
 quod habet donat, quia nemo potest donare quod non habet, 
 ideoque dictum est: dominus regnauit, decorem induit. 
 induit enim decorem ecclesiae gratia, quae in illo lauacro 
 deponens foeditatem omnium delictorum splendore gratiae 
 caelestis enituit. ideoque sponsus de ea dicit: quaenam 
 esthaecprospiciens tamquam diluculum, speciosa 
 sicut luna, electa sicut sol, miraculum sicut 
 ornatus?

Nunc ut tamquam epilogo quodam concludamus historiam. 
 sicut et scriptura conclusa diuina, prophetiam sancti Iacob de 
 sancti Ioseph nomine digeramus: filius ampliandus meus 
 Ioseph, filius ampliandus meus zelandus, filius meus 
 adulescentior, ad me reuertere. in quem consilium 
 conferentes maledicebant et intendebant in eum 
 domini arcum. et contriti sunt cum potentia arcus 
 eorum et dissoluti sunt nerui bracchiorum manus 
 eorum per manus potentis Iacob, indeque praeualuit 
 Istrahel a deo patris tui. et adiuuit te deus meus et 
 benedixit te benedictione caeli a summo et benedictione 
 terrae habentis omnia propter benedictionem 
 uberum et uuluae, benedictiones patris tui et matris. 
 praeualuit super benedictiones montium manentium 
 et desideriis collium aeternorum: erunt super caput 
 Ioseph et super uerticem eorum quibus praefuit 
 fratrum.

quae causa est quod super omnes filios uberius 
 Ioseph filium prosecutus est pater nisi quia in eo praefigurantia 
 Christi uidebat mysteria? unde benedicens illum magis 
 

 

 
 
 
 qui expectabatur quam illum qui uidebatur ait: filius ampliandus 
 meus Ioseph. qui est ampliandus nisi Christus, cuius 
 gratia semper augetur et finem processus sui non habet gloria? 
 de quo et Iohannes dicit: illum oportet crescere, me 
 autem minorari, quia per ipsius illud salutare perfectumque 
 nomen cumulata est in hoc mundo et abundauit gratia - filius 
 ampliandus meus - et ideo quia uidebant eum crescere 
 fratres ei inuidere coeperunt, intellegibilis autem Ioseph et . 
 zelum incidit ab iis quos magis fouebat. denique dicebat: 
 non ueni nisi ad oues perditas domus Istrahel. et illi 
 dicebant: nescimus unde sit. ille curabat eos et illi negabant 
 eum.

Filius inquit meus adulescentior. re uera adulescentior, 
 qui erat paene ultimus natu. denique et scriptura dicit: 
 amabat eum Iacob, quia filius erat senectutis illi. 
 quod etiam ad Christum refertur. senescenti enim mundo et 
 iam occidenti inlucescens dei filius per Mariae uirginis partum 
 serus aduenit. tamquam filius senectutis secundum sacramentum 
 suscepit corpus, qui erat ante saecula semper aput patrem. 
 unde dicit .

ad eum pater: ad me reuertere, euocans eum 
 ad caelum de terris quem propter nostram salutem miserat. 
 itaque resuscitans filium suum unigenitum euacuauit consilium 
 maledicentium — unde et Esaias dicit: uanum consilium

 

 
 
 
 spiritus uestri — et conuicia, quae quasi iaculantes sagittas 
 dirigebant, soluit omnia. contriuit eorum potentiam, qui in 
 suis uirtutibus et non in deo confidentes erant. inde inquit 
 praeualuit Istrahel a deo patris tui. et adiuuit te 
 deus meus. quis est qui confortauit Istrahel et adiuuit filium 
 nisi solus deus pater, qui dixit: Iacob puer meus, suscipiam 
 eum: Istrahel electus meus, suscipiat eum anima 
 mea?

et benedixit eum benedictione caeli desuper et 
 benedictione terrae habentis omnia; omnia enim subiecit 
 ei, caelestia sicut benedictionem caeli et terrena sicut benedictionem 
 terrae, ut et hominibus et angelis dominaretur.

itaque in illo uelut contemptibili corpore praeualuisti 
 inquit propter benedictionem uberum et uuluae, benedictiones 
 patris tui et matris. ubera uel duo testamenta 
 dixit, quorum altero adnuntiatus est, altero demonstratus — et 
 bene ubera, quoniam uelut quodam nos spiritali lacte nutritos 
 educauit et optulit deo filius — uel Mariae dicit ubera, quae 
 uere benedicta erant, quibus sancta uirgo populo domini 
 potum lactis inmulsit. unde et illa in euangelio mulier ait: 
 beatus uenter, qui te portauit, et ubera, quae suxisti! 
 quod autem ait: uuluae benedictionem patris tui et

 

 
 
 
 matris, si uuluam solam Mariae uelimus intellegere, cur 
 utramque benedictionem coniunxerit latebit causa — potuit 
 enim dicere de sola uulua matris —, sed pulchrius arbitror, 
 ut secundum spiritale mysterium intellegamus utramque 
 generationem domini Iesu et secundum diuinitatem et secundum 
 carnem, quia ante saecula est generatus ex patre. unde 
 et pater ait: eructuauit cor meum uerbum bonum, eo 
 quod ex illa intima et inconprehensibili patris processit substantia 
 et in ipso est semper. unde et euangelista dicit: 
 deum nemo uidit umquam, nisi unigenitus filius, qui 
 est in sinu patris, ipse enarrauit. sicut ergo sinus patris 
 spiritalis intellegitur intimum quoddam paternae caritatis 
 naturaeque secretum, in quo semper est filius, ita etiam 
 patris uulua est spiritalis interioris arcani, de quo tamquam 
 ex genitali aluo processit filius. denique diuerse nunc uuluam 
 legimus patris, nunc cor eius, quo uerbum eructuauit, nunc 
 08 eius, ex quo iustitia processit, ex quo prodiuit sapientia, 
 sicut ipsa ait: ex ore altissimi prodiui. ita cum unum 
 non definitur et unum omnia sonant, spiritale magis mysterium 
 generationis paternae quam membrum aliquod corporale significat. 
 sed sicut illam ex patre generationem intellegimus, ita 
 etiam ad consummationem fidei generationem Mariae intellegamus, 
 quando benedicitur uulua matris, illa utique Mariae 
 uirginalis, quae nobis edidit dominum Iesum. de qua pater 
 dicit per Hieremiam prophetam: priusquam te formarem

 

 
 
 
 in utero, noui te et priusquam exires de uulua matris, 
 sanctificaui te. geminam igitur propheta m Christo substantiam 
 declarauit, diuinitatis et carnis, alteram ex patre, alteram 
 ex uirgine, ita tamen ut non exsors suae diuinitatis esset, 
 cum ex uirgine nasceretur et esset in corpore.

Unde et conualuit super omnes montes et desideria 
 collium aeternorum. super omnes enim illos sublimis 
 meriti uiros patriarchas et prophetas et apostolos, sed etiam 
 ultra solem lunam archangelos tamquam caeli lumen emicuit, 
 sicut ipse ait: non est discipulus super magistrum nec 
 seruus super dominum. quis enim illorum fuit cui subiecta 
 essent omnia, quibus ipse donauit quod erant? in quo benedicuntur 
 omnes sancti eius, quia ipse est super capita omnium 
 caput omnium — caput enim mulieris uir, caput uiri Christus — 
 et super uertices omnium, quia ipse est supereminens uertex 
 uniuersorum, sed iustorum est uertex altissimus, quos fratres 
 uocat adquisitos per gratiam et quoddam regenerationis 
 consortium. unde et fratribus Ioseph illos magis fratres 
 intellegimus, de quibus dicit in psalmo: narrabo nomen 
 tuum fratribus meis, in medio ecclesiae cantabo 
 tibi.

Denique et Moyses completurus uitae istius cursum, cum 
 benediceret tribum Ioseph, non illum utique iam defunctum 
 Ioseph, sed Christum benedicebat, sicut habes scriptum de 
 Ioseph: a benedictione domini terra eius, a finibus 
 caeli et a rore et ab abyssis fontium deorsum et 

 

 
 
 
 secundum horam factum solis cursus et a conuenientibus 
 mensibus et a uertice montium ab initio 
 et a uertice collium aeternorum et ad horam terrae 
 plenitudinis et ab eo qui uisus est in rubo ueniat 
 super caput Ioseph et super uerticem ipsius. honorificus 
 inter fratres. primogenitus tauri decus eius, 
 cornua unicornui. in ipsis gentes uentilabit simul 
 usque ad extremum terrae. ipsae myriades Ephraem 
 et ipsae chiliades Manasses.

benedictio eadem est, quae 
 omnem habet caelestium et terrestrium plenitudinem et 
 specialem Christi gratiam, qui uisus in rubo dixit ad ipsum 
 Moysen: solue calciamentum pedum tuorum, qui 
 est super omnes deus, quia ipse caput corporis, ecclesiae, 
 qui est principium, primogenitus ex mortuis, ut 
 fiat in omnibus ipse primatum tenens, quoniam 
 in ipso conplacuit omnem plenitudinem inhabitare. 
 et ideo soli benedictionis huius praerogatiua defertur a 
 summitate caeli usque ad extremum terrae. ipse est enim 
 ante omnes, in quo constant omnia, qui etiam per 
 sanguinem crucis suae pacificauit omnia siue quae

 

 
 
 
 in terris siue quae in caelo sunt. cuius typum praeferens 
 pulcre benedicitur sanctus Ioseph, ut honorificetur 
 inter fratres.

Primogenitus tauri decus eius habens cornua unicornui, 
 in quibus gentes uentilabit. et bonus taurus 
 quasi hostia pro delictis et totius mundi uictima, ut pacificaret 
 omnia. cuius decus sanctum; omne enim sanctum primogenitum, 
 sicut alibi demonstrauimus, unde Leui non aetatis ordine, 
 sed sacrae successionis praerogatiua primogenitus meruit nuncupar. 
 et uere sanctum decus eius, de quo scriptum est 
 resurgente: speciosus forma prae filiis hominum, quia 
 ipse est primogenitus ex mortuis, habens cornua unicornui. 
 sed cum dixerit cornua, quomodo unicornui posuerit requirendum, 
 cum ipsum unicornuum inter generationes ferarum, ut 
 periti aiunt, non inueniatur. et ideo uerbum unicum magis 
 aestimare debemus, quia substantiuum uerbum dei unum est. 
 non multa uerba. unde et Anna ait: dominus iudicat 
 finis terrae, et dabit uirtutem regi et exaltabit 
 cornum christi sui, et Esaias ait: uinea facta est 
 dilecto in cornu in loco uberi, quoniam in dei filio 
 unigenito floret ecclesia tenens unicum dei uerbum, in quo 
 est uirtutis atque sapientiae plenitudo, cuius ubertate seges 
 fidei pullulauit. quod uerbum sequuntur sancti.

Decem milia inquit Ephraem et milia Manasse, 
 id est: et Iudaeorum et gentium dominetur et ex utroque 
 populo adquirat sibi ecclesiae plenitudinem. ideoque dextram 
 suam super Ephraem posuit sanctus Iacob, eo quod legis 
 dicentem illam in Canticis canticorum: fraternus meus 
 candidus et rubeus, electus de decem milibus. 
 denique etiam iuuenculae Dauid Mariae auctorem, ex cuius 
 successione Christus est natus per uirginis partum, in decem 
 milibus praedicabant, Saul autem in milibus, cum reuerentiae 
 gratia circa regem magis praeponderare debuissent. qui ergo 
 cornum Christi exaltauerit confessus eius gloriam ipse quoque 
 accipit cornua. unde etiam sancti unicornui dicti sunt in 
 psalmi uersiculo: et dilectus tamquam filius unicornuorum. 
 etenim sicut animal huiusmodi, cum ei oriuntur 
 cornua, processum plenioris significat aetatis, ita cum e capite 
 quodam nostrae animae cornua pullulare coeperint, processum 
 uidentur perfectioris significare uirtutis et tamdiu crescunt, 
 quamdiu conpleantur. hoc cornu dominus Iesus comminuit 
 gentes, ut superstitionem obtereret, salutem redderet, sicut 
 ipse ait: percutiam et sanabo. ideoque tamquam imitator

 

 
 
 
 tauri huius propheta dicit: in te inimicos nostros uentilabimus, 
 id est altitudinem omnem eleuantem se 
 aduersus dei scientiam destruentes. et ideo iuxta 
 legem munda animalia cornua habent; lex enim spiritalis est. 
 qui enim possunt saeculi huius inlecebras uerbo dei et uirtutis 
 obseruantia propulsare cornibus uelut quibusdam capitis sui 
 armis uidentur esse muniti. meritoque et tuba cornea dicitur 
 uirtus sermonis mirabilis, quae bonos milites Christi accendit 
 ad proelium, ut de hoste diabolo manubias reportemus. in 
 acie igitur sumus et plurimos ex nobis uidemus in aduersariis 
 castris esse captiuos. ii nobis iugo grauissimo seruitutis 
 exuendi sunt.

Plurimos lupos habet diabolus, quos ad Christi oues dirigit. 
 et ideo intellegibilis Ioseph, ut oues seruaret suas, ipsum 
 inimicum uenientem ad diripiendas oues rapuit lupum Paulum 
 faciens ex persecutore doctorem. de quo dicit Iacob, sicut 
 scriptum est: Beniamin lupus rapax, mane edet adhuc 
 et ad uesperum diuidet escam principibus. lupus 
 erat, cum dispergeret et deuoraret oues ecclesiae: sed qui 
 lupus uenerat pastor est factus. lupus erat cum Saulus esset, 
 quando intrabat in domos et uiros ac mulieres trahebat in 
 carcerem. lupus erat, quando spirans minas et homicidia in 
 discipulos domini petebat epistulas a principibus sacerdotum, 

 

 
 
 
 ut inuaderet seruulos Christi. quem tamquam lupum nocturnis 
 tenebris oberrantem offusa Iesus luce caecauit. ideo Rachel 
 cum pareret Beniamin, uocauit nomen eius filius doloris 
 mei futurum prophetans ex ea tribu Paulum, qui adficeret 
 filios ecclesiae persecutionis suae tempore et graui matrem 
 dolore uexaret. sed tamen idem postea principibus escam 
 posteriore diuisit tempore euangelizans gentibus dei uerbum 
 et plurimos ad fidem prouocans, qui eo disputante sicut 
 legatus Pauli proconsulis et Publius princeps domini gratiam 
 receperunt.

pulchre autem etiam Moyses, cum benediceret 
 Beniamin tribum, dixit: dilectus a domino habitabit 
 fidens, et deus obumbrabit super eum omnibus 
 diebus, et inter umeros requiescet dilectus a 
 domino. qui etiam uas electionis est factus; neque enim 
 aliter nisi domini est miseratione et amore conuersus. unde 
 et ipse nihil merito tribuens suo, sed totum deferens Christo 
 ait: ego enim sum minimus apostolorum, qui non 
 sum dignus uoeari apostolus, quoniam persecutus 
 sum ecclesiam dei. gratia autem dei sum quod sum, 
 et gratia eius egena in me non fuit. habitauit fidens 
 in domo, quam ante uastabat, habitauit in tabernaculis Christi, 
 qui ante sicut lupus errabat m siluis, et deus obumbrauit 
 super eum, quando uisus est ei Christus. qui licet apertis

 

 
 
 
 oculis nihil uideret, tamen Christum uidebat. et merito uidebat 
 praesentem, quem etiam audiebat loquentem. non caecitatis 
 est obumbratio ista, sed gratiae. denique Mariae dicitur: 
 spiritus sanctus superueniet in te et uirtus altissimi 
 obumbrabit tibi.

et inter umeros requiescet, 
 hoc est inter bonos actus et opera pretiosa. nam et supra 
 habes quod Isachar supposuit umerum suum ad laborandum 
 et factus est uir agricola. quem Paulus imitatus posuit fidei 
 nouella plantaria ideoque quasi bonus agricola dixit: ego 
 plantaui, Apollo rigauit.