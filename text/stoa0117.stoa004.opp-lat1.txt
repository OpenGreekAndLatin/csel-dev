Sanctorum passionem martyrum qui Agaunum glorioso 
 sanguine inlustrant pro honore gestorum stilo explicamus, ea 
 utique fide qua ad nos martyrii ordo peruenit. nam per 
 succedentium relationem rei gestae memoriam nondum intercepit 
 obliuio, etsi pro martyribus singulis loca singula quae 
 eos possident uel singulae urbes insignes habentur, nec inmerito, 
 quia pro deo summo pretiosas sancti animas refundunt. 
 quanta excolendus est reuerentia sacer ille Agaunensium locus 
 in quo tot pro Christo martyrum milia ferro caesa referuntur? 
 nunc iam ipsam beatissimae passionis causam loquamur.

Sub Maximiano qui Romanae reipublicae cum Diocletiano 
 collega imperium tenuit per diuersas fere prouincias 
 laniati aut interfecti martyrum populi. idem namque Maximianus 
 sicut auaritia, libidine, crudelitate, ceterisque uitiis 
 obsessus furebat, ita etiam exsecrandis gentilium ritibus 
 deditus et erga deum caeli profanus impietatem suam ad 
 extinguendum Christianitatis nomen armauerat. si qui tunc 
 dei ueri cultum profiteri audebant, sparsis usquequaque 
 militum turmis uel ad supplicia uel ad necem rapiebantur, ac 
 uelut uagatione barbaris gentibus data prorsus in religionem 
 arma conmouerat. erat eodem tempore in exercitu legio

 
 
 
 militum, qui Thebaei appellabantur. legio autem uocabatur 
 quae tunc sex milia ac sexcentos uiros in armis habebat. 
 hi in auxilium Maximiano ab Orientis partibus acciti uenerant, 
 uiri in rebus bellicis strenui et uirtute nobiles, sed nobiliores 
 fide; erga imperatorem fortitudine, erga Christum deuotione 
 certabant. euangelici praecepti etiam sub annis non inmemores 
 reddebant quae dei erant deo, et quae Caesaris Caesari 
 restituebant. itaque cum et hi sicut ceteri militum ad pertrahendam 
 Christianorum multitudinem destinarentur, soli 
 crudelitatis ministerium detrectare ausi sunt atque huius modi 
 praeceptis se obtemperaturos negant. Maximianus non longe 
 aberat; nam se circa Octodorum itinere fessus tenebat, ubi 
 cum ei per nuntios delatum esset legionem hanc aduersum 
 mandata regia rebellem in Agaunensibus angustiis substitisse, 
 in furorem instinctu indignationis exarsit. sed mihi priusquam 
 reliqua conmemorem, situs loci eius relationi inserendus 
 uidetur.

Agaunus sexaginta ferme milibus a Genauensi urbe 
 abest, quattuordecim uero milibus distat a capite Lemanni 
 lacus quem influit Rhodanus. locus ipse iam inter Alpina 
 iuga in ualle situs est ad quem pergentibus difficili transitu 
 asperum atque artum iter panditur. infestus namque Rhodanus 
 saxosi montis radicibus uix peruium uiantibus aggerem 
 reliquit. euictis transmissisque angustiarum faucibus subito 
 nec exiguus inter montium rupes campus aperitur. in hoc 
 legio sancta consederat. igitur, sicut supra diximus, cognito 
 Maximianus Thebaeorum responso praecipiti ira feruidus ob

 
 
 
 neglecta imperia decimum quemque ex eadem legione gladio 
 feriri iubet, quo facilius ceteri regiis praeceptis territi metu 
 cederent, redintegratisque mandatis edicit ut reliqui in persecutionem 
 Christianorum cogantur. ubi uero ad Thebaeos 
 denuntiatio iterata peruenit cognitumque ab eis est iniungi 
 sibi rursum exsecutiones profanas, uociferatio - passim ac 
 tumultus in castris exoritur adfirmantium numquam se ulli 
 in haec tam sacrilega ministeria cessuros, idolorum se profana 
 semper detestatos, Christianis se inbutos, sacrae et diuinae 
 religionis cultu institutos unum se aeternitatis deum colere; 
 extrema experiri satius esse quam aduersum Christianam 
 fidem uenire. his deinde conpertis Maximianus omni belua 
 . cruentior rursus ad ingenii sui saeuitiam redit atque imperat, 
 ut iterum decimus eorum morti detur et ceteri nihilo minus 
 ad haec quae spernerent conpellerentur. quibus iussis denuo 
 in castra perlatis segregatus atque percussus est qui decimus 
 sorte obuenerat; reliqua uero se militum multitudo mutuo 
 sermone instigabat, ut in tam praeclaro opere persisteret.

Incitamentum tamen maximum fidei in illo tempore 
 penes sanctum Mauricium fuit primicerium tunc, sicut traditur, 
 legionis eius qui cum Exuperio, ut in exercitu appellant, 
 campi doctore et Candido senatore militum accendebat exhortando 
 singulos et monendo fideliumque conmilitonum etiam

 
 
 
 martyrum exempla ingerens; pro sacramento Christi, pro 
 diuinis legibus, si ita necessitas ferret, omnibus et moriendum 
 suadebat sequendosque admonebat socios illos et contubernales 
 suos qui iam in caelum praecesserant; flagrabat enim 
 iam tunc in beatissimis uiris martyrii gloriosus ardor. his 
 itaque primoribus suis atque auctoribus animati Maximiano 
 insania adhuc aestuanti mandata mittunt, sicut pia, ita et 
 fortia quae feruntur fuisse in hunc modum:
 
 Milites sumus, imperator, tui, sed tamen serui, quod libere 
 confitemur, dei. tibi militiam debemus, illi innocentiam. a te 
 stipendium laboris accepimus, ab illo uitae exordium sumpsimus. 
 sequi imperatorem in hoc nequaquam possumus, ut 
 auctorem negemus deum, utique auctorem nostrum, deum 
 auctorem uelis nolis tuum. si non in tam funesta conpellimur, 
 ut hunc offendamus, tibi, ut fecimus hactenus, 
 adhuc parebimus; sin aliter, illi parebimus potius quam tibi. 
 offerimus nostras in quemlibet hostem manus, quas sanguine 
 innocentium cruentare nefas ducimus. dexterae istae pugnare 
 aduersum impios atque inimicos sciunt, laniare pios et ciues 
 nesciunt. meminimus nos pro ciuibus potius quam aduersum 
 ciues arma sumpsisse. pugnauimus semper pro iustitia, pro 
 pietate, pro innocentium salute; haec fuerunt hactenus nobis, 
 pretia periculorum. pugnauimus pro fide. quam quo pacto 
 conseruabimus tibi, si hanc deo nostro non exhibemus ? 
 iurauimus primum in sacramenta diuina; iurauimus deinde in

 
 
 
 sacramenta regia, nihil nobis de secundis credas necesse est,. 
 si prima perrumpimus. Christianos ad poenam per nos requiri 
 iubes. iam tibi ex hoc alii requirendi non sunt, habes hic 
 nos confitentes deum patrem auctorem omnium et filium eius 
 Iesum Christum deum credimus. uidimus laborum periculo 
 rumque nostrorum socios nobis quoque eorum sanguine 
 aspersis trucidari ferro et tamen sanctissimorum conmilitonum 
 mortes et fratrum funera non fleuimus, non doluimus, sed 
 potius laudauimus et gaudio prosecuti sumus, quia digni 
 habiti essent pati pro domino deo eorum. et nunc non nos 
 uel haec ultima uitae necessitas in rebellionem coegit, non nos 
 aduersum te, imperator, armauit ipsa saltim quae fortissima 
 est in periculis desperatio. tenemus ecce arma et non 
 resistimus, quia mori quam occidere satis malumus et innocentes 
 interire quam noxii uiuere praeoptamus. si quid in 
 nos ultra statueris, si quid adhuc iusseris, si quid admoueris, 
 ignes, tormenta, ferrum, subire parati sumus. Christianos nos 
 fatemur, persequi Christianos non possumus.

Cum haec talia Maximianus audisset obstinatosque in 
 fide Christi cerneret animos uirorum desperans gloriosam 
 eorum constantiam posse reuocari una sententia interfici 
 omnes decreuit et rem confici circumfusis militum agminibus 
 iubet. qui cum missi ad beatissimam legionem uenissent. 
 stringunt in sanctos impium ferrum mori non recusantes uitae 
 amore. caedebantur itaque passim gladiis non reclamantes 
 saltim aut repugnantes, sed depositis armis ceruices persecutoribus 
 praebentes et iugulum percussoribus uel intectum 
 corpus offerentes. non uel ipsa suorum multitudine, non

 
 
 
 armorum munitione elati sunt, ut ferro conarentur adserere 
 iustitiae causam, sed hoc solum reminiscentes se illum confiteri 
 qui nec reclamando ad occissionem ductus est et tamquam 
 agnus non aperuit os suum, ipsi quoque tamquam 
 grex dominicus ouium laniari se tamquam ab inruentibus 
 lupis passi sunt. operta est terra illic procumbentibus in 
 mortem corporibus piorum, fluxerunt pretiosi sanguinis riui. 
 quae umquam rabies absque bello tantam humanorum corporum 
 stragem dedit? quae feritas ex sententia sua tot simul 
 perire uel reos iussit? ne iusti punirentur, multitudo non 
 obtinuit cum inultum esse soleat, quod multitudo delinquit. 
 hac igitur crudelitate inmanissimi tyranni confectus est ille 
 sanctorum populus qui contempsit rem praesentium ob spem 
 futurorum. sic interfecta est illa plane angelica legio quae, 
 ut credimus, cum illis angelorum legionibus iam conlaudat 
 semper in caelis dominum deum Sabaoth.

Uictor autem martyr nec legionis eiusdem fuit neque 
 miles, sed emeritae iam militiae ueteranus. hic cum iter 
 agens subito incidisset in hos qui passim epulabantur laeti 
 martyrum spoliis atque ab his ad conuescendum inuitatus 
 prolatam ab exultantibus per ordinem causam cognouisset, 
 ac detestatus conuiuas detestatusque conuiuium refugiebat 
 requirentibusque ne et ipse forsitam Christianus esset, 
 Christianum se et semper futurum esse respondit ac statim 
 ab inruentibus interfectus est ceterisque martyribus in eodem 
 loco sicut morte ita etiam honore coniunctus est. haec nobis 
 tantum de numero illo martyrum conperta sunt nomina: id

 
 
 
 est beatissimorum Maurici, Exuperi, Candidi atque Uictoris, 
 cetera uero nobis quidem incognita, sed in libro uitae scriptasunt. 
 ex hac eadem legione fuisse dicuntur etiam illi martyres 
 Ursus et Uictor quos Salodoro passos fama confirmat. 
 Salodorum uero castrum est supra Arulam flumen neque 
 longe a Rheno positum.

Operae pretium est etiam illud indicare qui deinde 
 Maximianum trucem tyrannum exitus consecutus est. cum 
 dispositis insidiis genero suo Constantino tunc regnum tenenti 
 mortem moliretur, deprehenso dolo eius apud Massiliam 
 captus nec multo post strangulatus teterrimoque hoc supplicio 
 adfectus impiam uitam digna morte finiuit. ad uero 
 beatissimorum Agaunensium martyrum corpora post multos 
 passionis annos sancto Theodoro eiusdem loci episcopo reuelata 
 traduntur in quorum honorem cum exstrueretur basilica 
 quae uastae nunc adiuncta rupi uno tantum latere adclinis 
 iacet, quid miraculi tunc apparuerit, nequaquam tacendum 
 putaui. accidit, ut inter reliquos artifices, qui inuitati conuenisse 
 ad illud opus uidebantur, quidam adesset faber quem 
 adhuc gentilem esse constaret. hic cum dominico die quo 
 ceteri ad exspectanda diei illius festa discesserant in fabrica 
 solus substitisset, in illo secreto se subito clara luce manifestantibus 
 sanctis hic idem faber rapitur atque ad poenam 
 uel ad supplicia distenditur et uisibiliter turbam martyrum

 
 
 
 cernens uerberatus etiam et increpatus, quod uel die dominico 
 ecclesiae solus deesset uel illud fabricae opus sanctum suscipere 
 gentilis auderet. quod adeo misericorditer a sanctis 
 factum constitit, ut faber ille consternatus et territus salutare 
 sibi nomen poposcerit statimque Christianus effectus sit.

Neque illud in sanctorum miraculis praetermittam, 
 quod perinde clarum atque omnibus notum est. mater familias 
 -Quinti egregii atque honorati uiri cum ita paralysi fuisset 
 obstricta, ut ei etiam pedum usus negaretur, a uiro suo, ut 
 Agaunum per multum itineris spatium deferretur, poposcit. 
 -quo cum peruenisset sanctorum martyrum basilicae famulantium 
 manibus inlata pedibus ad diuersorium rediit, ac 
 sanitati de praemortuis. restituta membris nunc miraculum 
 suum ipsa circumfert. haec duo tantum mira passioni sanctorum 
 inferenda credidi. ceterum satis multa sunt quae uel 
 in purgatione daemonum uel in reliqus curationibus quotidie 
 illic per sanctos suos domini uirtus operatur.

DOMINO SANCTO ET BEATISSIMO IN CHRISTO SALUIO EPISCOPO EUCHERIUS. 
 
 Misi ad beatitudinem tuam scriptam nostrorum martyrum 
 passionem. uerebar namque ne per incuriam tam gloriosi 
 gesta martyrii ab hominum memoria tempus aboleret. porroab 
 idoneis auctoribus rei ipsius ueritatem quaesiui, ab his 
 utique qui adfirmabant se ab episcopo Genauensi sancto Isaac 
 hunc quem praetuli passionis ordinem cognouisse, qui credo 
 rursum haec retro a beatissimo episcopo Theodoro uiro temporis 
 anterioris acceperit. itaque cum alii ex diuersis locis 
 atque prouinciis in honorem officiumque sanctorum auri 
 atque argenti diuersarumque rerum munera offerant, nos 
 scripta haec nostra uobis suffragantibus dignanter offerimus 
 exposcens pro his intercessionem omnium delictorum atque in 
 posterum iuge praesidium patronorum semper meorum. 
 Mementote uos quoque nostri in conspectu domini, sanctorum 
 semper officiis inhaerentes, domine sancte et merito beatissime 
 frater.