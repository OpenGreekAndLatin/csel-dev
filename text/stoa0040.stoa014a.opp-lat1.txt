Ingressis itaque utrisque partibus primo loco recitatum 
 est rescriptum imperatoris, quo iussit collationem inter memoratos 
 episcopos fieri, ut superstitionem manifesta ratio confutaret.

Secundo loco recitatum est edictum ipsius cognitoris, 
 quod per prouinciam misit, ut conuenirentur utriusque partis 
 episcopi et intra diem Calendarum Iuniarum conferendi causa 
 congregarentur Carthagine. in eo edicto basilicas sine iussione 
 imperatoris reddidit Donatistis, qui se pollicerentur esse uenturos, 
 ut eo modo eos ad conferendum etiam beneficiis inuitaret. 
 in eodem etiam edicto obtulit eis, ut alium quem uellent 
 cum illo iudicem constituerent, iurauitque se hoc iudicaturum 
 quod ueritas suasisset, et cetera quae ad exhortationem congregationis 
 illorum eodem continentur edicto.

Tertio loco recitatum est alterum cognitoris edictum, 
 quod proposuit iam praesentibus apud Carthaginem utriusque

 

 
 
 
 partis episcopis, qui locus et qui modus collationis futurus 
 esset, supradicto die itidem commemorato et constituto, et 
 admonuit ut ei pars utraque rescriberet, utrum placerent quae 
 comprehendit edicto.

Quarto loco, cum partis Donati episcopi exigerent proponi 
 sibi ab aduersariis, qua causa fuissent congregati, cognitor 
 distulit, ut ex ordine prius omnia recitarentur, quae ante diem 
 collationis acta fuerant. et recitata est notoria Donatistarum, 
 in qua dixerunt non sibi placere quod in edicto suo posuit, 
 ut hi soli ex episcopis conuenirent ad collationis locum, quos 
 ad ipsam causam peragendam ceteri delegissent, qui omnes 
 triginta sex complebantur, decem et octo hinc et decem et octo 
 inde, id est septeni, qui inter se disputarent, et alii septeni, 
 qui concilio, si opus esset, adhiberentur, et alii quaterni, qui. 
 gestis custodiendis et conscribendis praeessent; sed petiuerunt 
 se omnes potius qui uenerant adesse debere, ut eorum numerus 
 appareret, dicentes quod eos aduersarii paucos esse 
 mentiti sint. ibi dixerunt ita se omnes uenisse usque ad grauissimos 
 senes, ut hi soli deessent, quos aduersa ualetudo 
 corporis impedisset, et cetera quae ipsa notoria continentur.

Quinto loco recitatae sunt litterae catholicorum quas 
 rescripserunt cognitori, sicut edicto commonuerat, insinuantes 
 consentire se ad omnia, quae illo edicto fuerant ordinata. in 
 eisdem litteris etiam se obstrinxerunt et polliciti sunt, si in 
 parte Donati ueritas eis demonstraretur ecclesiae, non se illic 
 episcopalem honorem quaesituros, sed consilium eorum secuturos 
 pro salute christiana; si autem in sua communione 
 potius ueritas ostenderetur ecclesiae, honores episcopales eis 
 non se negaturos, et hoc a se fieri bono pacis, ut intellegerent 
 hi quibus hoc praestaretur, quod in eis catholici non christianam 
 consecrationem, sed humanum detestarentur errorem. 
 quodsi plebes duos in una ecclesia episcopos ferre non possent,

 

 
 
 
 utrisque de medio recedentibus singuli constituerentur episcopi 
 ab eis episcopis ordinandi, qui in suis plebibus singuli inuenirentur. 
 in eisdem litteris commemorata est etiam causa 
 Maximianistarum, ex quibus a se damnatis propter pacem partis 
 Donati quosdam in honoribus integris susceperunt et ab eis 
 datum in sacrilegQ schismate baptismum non resciderunt, et 
 cetera quae in memoratis litteris continentur.

Sexto loco recitatum est etiam edictum ipsius cognitoris, 
 quod proposuerat cum supradicta notoria Donatistarum 
 et supradictis litteris catholicorum, insinuans populo, quae illi 
 pars utraque rescripserit.

Septimo loco recitatae sunt litterae catholicorum ad 
 cognitorem datae, quibus Donatistarum notoriae responderunt, 
 concedentes eis quod petierant, ut uniuersi qui uenerant praesentes 
 essent in eo loco ubi erat futura collatio, cum tamen 
 illic ex catholicis episcopis illi soli adessent, quos edicto suo 
 cognitor definierat, ut, si aliquis tumultus existeret, quod 
 catholici ualde metuebant, non illis imputaretur qui paucissimi 
 adessent, sed eis potius qui multitudinem suam praesentem 
 esse uoluissent. in eisdem litteris etiam tota ipsa causa comprehensa 
 est, ut ostenderetur ecclesia catholica non esse pars 
 Donati, sed illa potius, quae per totum mundum fructificaret 
 et cresceret incipiens ab Hierusalem secundum sacram scripturam, 
 et quia nihil ei praeiudicarent, quicumque in ea mali 
 fuissent diuino in fine iudicio separandi, et quia nec in ipsum 
 Caecilianum maiores eorum aliquid probare potuerunt, qui 
 iudiciis ecclesiasticis et maxime imperatoris, apud quem ab 
 eis fuerat accusatus, innocens inuentus et pronuntiatus est. 
 et quia de iussionibus imperatorum, quae pro catholica constituuntur, 
 solent facere inuidiam, commemoratum est etiam 
 de sancta scriptura reges decreuisse in regno suo grauissimas 
 poenas eis, qui blasphemassent deum; commemorata etiam

 

 
 
 
 causa Maximianistarum, quos et iudiciis ipsi publicis insectati 
 sunt et ex quibus damnatis quosdam in honoribus integris 
 susceperunt nec ab eis in schismate datum baptismum destruxerunt, 
 quod eos, quibus dilationem dederunt Maximiano 
 communicantibus, dixerunt illius contagio non fuisse pollutos, 
 et cetera quae eisdem litteris continentur..haec autem omnia 
 ideo ibi commemorata sunt, ne forte, si secum cogitassent 
 Donatistae et uiderent, quam malam causam haberet pars 
 Donati, ad hoc noluissent omnes qui uenerant ingredi locum 
 collationis, ut pax atque unitas fieret.

Octauo loco cum cognitor inquisisset, utrum, sicut a 
 catholicis uidebat, ita etiam a parte Donati electi iam essent 
 qui susceptam causam peragerent, responsum est a parte 
 Donati, quod iam esset acta a catholicis causa, antequam 
 esset confligentium statuta persona, propter illas catholicorum 
 litteras quae totam causam breuiter continebant. deinde instare 
 coeperunt, ut prius ageretur de tempore de mandato de persona 
 de causa, tunc ad negotii merita ueniretur. et cum cognitor 
 interlocutus esset nihil de causa esse mutilatum et 
 rursus inquisisset, utrum de constituendo numero disputantium 
 edicto eius paritum fuerit, quia per hos oporteret agi omnia 
 quae agenda essent, coeperunt Donatistae agere de tempore, 
 quoniam causa ipsa agi non posset, quia dies praeterisset. 
 quarto decimo enim Calendarum Iuniarum die completi fuerant 
 quattuor menses ex die edicti cognitoris, quod ad prouinciam 
 miserat, sicut interrogatum respondit officium. et quoniam 
 inter quattuor menses agi causam praeceperat imperator, ideo 
 diem iam transisse dicebant et petebant, ut tamquam in contumaces 
 catholicos sententia proferretur, quasi catholici absentes 
 essent aut Donatistae aliquando ad agendam causam illis 
 absentibus intrauissent aut admoniti catholici uel euocati defuissent. 
 ista ergo calumniose et tergiuersatorie, quae nec in 
 foro iure agerentur, dicebant, nolentes ut aliquid ageretur. sed

 
 
 
 ad hoc eis respondit ipse cognitor, quod in Calendas lunias 
 pars utraque consenserit, quamuis etiamsi quaelibet pars adhuc 
 usque non occurrisset, duos alios menses superesse potuisse, 
 quos imperator adiunxit trinis edictis fuisse seruandos.

Nono loco, quoniam cognitor superius dixerat de 
 tempore praescribere, ut causa non ageretur, non episcopalis, 
 sed forensis potius esse obiectionis, inuenit occasionem pars 
 Donati, qua diceret nihil ergo secum agi publico iure debere, 
 sed tantum diuinis scripturis. unde cum quaesisset cognitor, 
 quid utrique parti de hac re placeret, responsum est a catholicis, 
 ut iuberet mandatum catholici concilii recitari, ubi electis 
 disputatoribus agendi modus iniunctus est: ibi posse melius 
 apparere, quod non forensibus tergiuersationibus, sed magis 
 diuinis testimoniis ageretur. et aliquamdiu conflictio producta 
 est, cum catholici instarent recitari mandatum, illi autem 
 recusarent. sed postea remotis omnibus moratoriis contentionibus 
 recitari mandatum cognitor iussit.

Decimo loco mandatum catholici concilii recitatum est, 
 quo electis ad disputandum episcopis catholicae ecclesiae est 
 iniuncta defensio aduersus criminationes Donatistarum. hoc 
 mandato iterum, sicut in superioribus litteris, breuiter tota 
 causa comprehensa est, prius ut causa ecclesiae, quae toto 
 sicut promissa est terrarum orbe diffunditur, a causa Caeciliani, 
 qualiscumque illa fuisset, sic distingueretur, ut ostenderetur 
 malos in ecclesia, qui uel ignorantur uel pro unitate pacis 
 tolerantur a bonis, non eis ad mala consentientibus obesse 
 non posse similitudinibus euangelicis et exemplo prophetarum 
 et ipsius domini Christi et apostolorum et episcoporum et 
 iudicio ipsorum etiam Donatistarum propter Maximianistas, 
 deinde ipsius Caeciliani causa non mala fuisse certis documentis 
 demonstraretur, quibus et ipse et ordinator eius Felix 
 Aptugnensis, quem in concilio suo criminosius accusauerunt,

 

 








 
 
 probaretur esse purgatus, et cetera quae mandato eodem continentur 
 siue de baptismo siue de persecutione, quae solet 
 catholicis obicere pars Donati. nam commemorata ibi est iterum, 
 sicut in superioribus litteris, causa Maximianistarum, 
 qua demonstrarentur Donatistae suo iudicio cuncta diluisse, 
 quae obicere catholicis uel de baptismo uel de persecutione 
 uel de communionis contagione consueuerunt. adiectum est 
 etiam, ut, si qua etiam nunc episcopis catholicis morarum 
 interponendarum gratia uoluissent crimina obicer.e, propter 
 finiendam quae prius urgeret causam audienda et discutienda 
 postea differrentur. hoc autem, id est ut tota causa et superioribus 
 litteris et isto mandato comprehenderetur, eo consilio 
 a catholicis factum est, ne forte, si, ut fama iactabat, aliquas 
 moratorias praescriptiones Donatistae ingerere conarentur et 
 forsitan non permissi ab ipsa collatione resilirent, (non) acta 
 licet breuiter ecclesiae catholicae causa in conscriptione gestorum 
 legenda remaneret, quam timuisse intellegerentur et ideo 
 noluisse conferre.

Undecimo loco, cum cognitor interlocutus esset in mandato 
 catholicorum magis diuina testimonia quam forensia uincula 
 esse prolata, et iussisset etiam subscriptiones omnium 
 recitari, conflictus exortus [est] et aliquamdiu productus est, 
 cum Donatistae exigerent eorum praesentiam, qui mandato 
 subscripserant, obicientes, quod eis suppositis qui episcopi 
 non fuerint potuissent fallere cognitorem, quo praesente subscripsisse 
 legebantur, et quod antiquis cathedris alios episcopos 
 addiderint, ut numerus augeretur. catholici autem ne sui praesentarentur 
 resistebant, uerentes ne illi tumultum aliquem 
 praepararent, per quem prorsus abrumperetur ipsa collatio, 
 quam fieri Donatistae nolle omnino uidebantur, maxime quando 
 de tempore, quasi iam causa lapsa esset et audiri non posset, 
 praescribere uoluerunt. quem tumultum ideo putabantur nondum 
 fecisse, quia, si fieret, uidebant non posse imputari

 
 
 
 catholicis, qui paucissimi aderant, sed sibi potius, quorum praesens 
 fuerat multitudo. sed uoluntati eorum cedentibus catholicis, 
 ut omnes qui subscripserant ingrederentur, apparuit postea 
 hoc ideo uoluisse Donatistas, quia existimabant non conuenisse 
 Carthaginem tot catholicos quot subscriptiones ostendebantur. 
 hoc autem propterea credidisse putati sunt, quia catholici non 
 ea pompa qua illi Carthaginem fuerant ingressi et ob hoc eos 
 paucos uenisse suspicabantur.

Duodecimo loco ingressis episcopis catholicis, quorum 
 praesentia petebatur, omnes singillatim recitati et in medium 
 procedentes a Donatistis recogniti sunt uel uicinis suis uel 
 cum quibus in uno loco erant, et quicumque recitabantur 
 catholici episcopi ex his locis, ubi non erat pars Donati, satis 
 et ipsis Donatistis notum erat se ibi non habere collegas uel 
 communionem suam et esse illic catholicos uel quos nouerant 
 uel de quibus audierant in suae uicinitate regionis. ita factum 
 est, ut omnino nullius catholici recitaretur subscriptio, de 
 cuius praesentia dubitarent. sane cum uentum esset ad nomen 
 Uictoriani Mustitani catholici episcopi et in medium procedens 
 respondisset se habere contrarios duos, Felicianum in ciuitate 
 Mustit-ana et Donatum in loco Turrensi, exegerunt catholici, 
 ut actis constaret Felicianum in communione esse Primiani; 
 ipsum enim inter alios cum Maximiano damnauerant damnatorem 
 Primiani et ordinatorem ipsius Maximiani, quem postea 
 in integro honore receperant nec destruxerant baptismum in 
 eis, quos in Maximiani schismate baptizauerat. sed ad interrogationem 
 catholicorum respondere noluerunt, dicentes non 
 debere hoc ab eis exigi, et cum iterum pressius exigeretur, 
 dixerunt iam internae actionis hoc esse. et secundum eos 
 interlocutus est cognitor, ut hoc quod coeptum fuerat ageretur 
 et illud, si opus esset, postea quaereretur. in ipsa autem diocesi 
 Mustitana apparuit et ipsos episcopum alium antiquae cathedrae 
 addidisse, quod inani inuidia catholicis obiecerant; hoc et. 
 in aliis locis eos fecisse postea declaratum est.

Tertio decimo loco recensitis et recognitis praesentibus 
 catholicis qui subscripserant cognitor obtulit potens, ut considentes 
 potius agerent quam stantes. Donatistae autem recusauerunt, 
 gratias tamen agentes, quod talibus senibus obtulisset 
 consessum, et in ea recusatione multa dicentes in laudem suam 
 et in laudem ipsius cognitoris, quae legat qui uoluerit in conscriptione 
 gestorum. pertinet enim ad rem, quomodo quem 
 sic laudauerunt, ut dicerent honorificum iustum reuerentem 
 benignum, causam tamen, propter cuius actionem 
 tam multi conuenerant, apud eum agi nolebant.

Quarto decimo loco mandatum etiam Donatistarum 
 prolatum et recitatum est breuiter factum, ut hi quos elegerant 
 agerent uelut aduersus traditores et persecutores suos. recitata 
 sunt etiam eorum nomina, cum hoc catholici fieri petissent, 
 ut constaret, utrum apud Carthaginem praesentes subscripserint. 
 sed Donatistae multo instantius hoc ut fieret 
 cognitori extorserunt, ut eorum quoque numerus appareret, 
 quod se magna intentione uelle monstrabant. in ea sane recitatione 
 inuenti sunt quidam, pro quibus absentibus alii subscripserunt. 
 inuentus est etiam unus, qui cum suo nomine 
 recitato non responderet, dixerunt eum in itinere esse defunctum. 
 et cum quaererent catholici, quomodo potuerit apud Carthaginem 
 subscribere qui fuerat in itinere defunctus, illi diu 
 fluctuauerunt perturbati et nescientes quid responderent. nam 
 primo dixerunt non de ipso, sed de alio fuisse suggestum. et 
 cum catholici putassent de alio, id est de clerico, eos dicere, 
 qui pro mortuo subscribere potuit, quaesitum est, utrum clericus 
 suo nomine an illius pro mortuo subscripserit. sed postea 
 responderunt ipsum quidem subscripsisse praesentem, cum 
 octauo Calendas Iunias mandatum fieret, sed quoniam aeger 
 subscripserat, remeantem ad propria in itinere defecisse. quo 
 audito catholici petierunt superiora eorum uerba recitari, ut 
 ipsa uarietas deprehensa claresceret. quod cum factum fuisset 
 et appareret, quaesiuit cognitor, utrum saltem sub dei

 
 
 
 testificatione firmarent eum fuisse Carthagini, quando praesentes 
 praesentibus mandauerunt ut subscriberent. ubi uehementius 
 perturbati responderunt: quid, si se alius pro eodem opposuit? 
 hanc eorum falsitatem deprehensam iudicio dei relinquens 
 iussit cetera nomina recitari, quibus recitatis quaesiuit 
 de numero episcoporum partis utriusque. respondit officium 
 nomina Donatistarum episcoporum esse ducenta septuaginta 
 nouem annumeratis etiam illis, pro quibus absentibus alii 
 subscripserant, computato et illo defuncto. catholicorum autem 
 omnium praesentium nomina esse constitit ducenta octoginta 
 sex. uiginti enim non subscripserant, qui tamen suam exhibentes 
 praesentiam et in medium procedentes, nisi quos infirmitas 
 corporis illic apud Carthaginem tenuit, praesentibus gestis se 
 mandare et consentire professi sunt. in loco ergo collationis, 
 hoc est in thermis Gargilianis, quia ipse postea locus placuerat, 
 ex his catholicis, qui mandato subscripserant et qui praesentes 
 gestis mandauerant, hi soli defuerunt, qui illic apud Carthaginem 
 incommoda ualetudine tenebantur. ex his autem, quorum 
 nomina Donatistarum subscriptio continebat, non solum 
 illi deerant, quos apud Carthaginem aegrotare responderant, 
 sed etiam illi, pro quibus absentibus, id est apud Carthaginem 
 non constitutis, alii subscripserant. quoniam itaque se Donatistae 
 de numerositate iactabant, excepto eo, quod catholicos 
 plures uenisse Carthaginem constitit, dictum est a catholicis 
 alios episcopos centum uiginti non uenisse Carthaginem, quod 
 quidam eorum senectute, quidam infirmitate, quidam diuersis 
 necessitatibus (sint) impediti. quod cum audissent Donatistae, 
 responderunt etiam suos multo plures non uenisse Carthaginem 
 et multas esse apud se cathedras uiduatas episcopis, cum in 
 sua notoria, quam cognitori dederant, apertissime dixerint 
 usque adeo se omnes uenisse Carthaginem, ut nec grauissimos 
 senes aetas et labor potuerit deterrere, eosque solos non

 
 
 
 uenisse, quos aduersa ualetudo in suis sedibus uel in itinere 
 tenuisset. sane propter cathedras, quas episcopis uacuas apud 
 se esse dixerunt, responsum est etiam a catholicis sexaginta 
 esse, quibus successores episcopi nondum fuerant ordinati. ac 
 per hoc in istis utriusque partis subscriptionibus et falsitates 
 in Donatistis constitit fuisse deprehensas et eorum numerum 
 episcoporum minorem, quandoquidem soli aegroti non uenerant 
 Carthaginem, pro quibus tamen in itinere aegrotantibus alii 
 subscripserant. et omnium nomina cum ipsis etiam, pro quibus 
 alii subscripserant, ducenta septuaginta nouem subscriptio continebat, 
 neque ullo modo credibile fit multo plures quam 
 centum uiginti, hoc est tertiam partem omnium eorum in suis 
 sedibus aegrotasse potuisse et ideo non uenisse Carthaginem.

Quinto decimo loco egressis omnibus, qui iam superfluo 
 praesentes erant, et remanentibus eis, quos necessarios 
 utrique delegerant, in perendinum diem collatio dilata est 
 utrorumque consensu, quoniam dies praesens iam uidebatur 
 emensus.

Primo loco, cum die intermisso ad memoratum locum, 
 sicut placuerat et constitutum fuerat, conueniretur, obtulit 
 consessum iterum cognitor, deprecans ut fieret. et mox catholici 
 consederunt, Donatistae autem recusauerunt. in qua recusatione 
 inter cetera id quoque dixerunt, quod scriptum sibi 
 esset cum talibus non sedere. ad hoc catholici, ne morae 
 fierent, tunc non responderunt, sed opportuniore loco in tertii 
 diei collatione. tunc ergo etiam ipse cognitor stando se cogniturum 
 esse respondit.

Secundo loco recitata est notoria, quam pridie dederant 
 petentes, ut sibi mandatum catholicorum ederetur, quo

 

 
 
 
 considerato possent in diem constitutum instructi adesse, eo quod 
 exceptores cum conscriptione gestorum occurrere non ualerent, 
 et responsio cognitoris in eandem notoriam, qua iussit fieri 
 quod petebant.

Tertio loco cum quaesisset cognitor, quid etiam de 
 subscriptionibus responderent, id est utrum eis placeret quod 
 edicto proposuerat, ut prosecutionibus suis quisque subscriberet, 
 et respondissent catholici iam se in hoc consensum 
 suum litteris expressisse, illi se multum moueri dixerunt, 
 quod hoc consuetudo non haberet. et cum cognitor interrogasset, 
 utrum eis sufficerent quot dati fuerant gestorum conscribendorum 
 ex utraque parte custodes, dilationem petere 
 coeperunt, ut sibi conscripta gesta ederentur et tunc responderent. 
 hic ortus est diuturnus conflictus cum eis, cum consensus 
 eorum, quo placuerat ut illo die res ageretur, saepe 
 recitaretur ex tabulis. et cum se notas ignorare dicerent, petentes 
 ut prius eis ederentur gesta conscripta, cognitor iussit, 
 ut, quod eorum notarii exceperant, perlatis codicibus, qui signati 
 custodiebantur, eis recitaretur, ne contra suum consensum 
 uenirent. cumque et ipsi saepe de gestorum editione causarentur, 
 quod exceptores non occurrissent gesta conscribere, 
 etiam hoc eis responsum est, quod notoria sua ideo se petisse 
 dixerant edi sibi catholicorum mandatum, ut ad praesentem 
 diem instructi occurrerent, quia exceptores occurrere cum 
 gestorum editione non possent. ubi non inuenientes quod dicerent 
 uoluerunt iterum praescriptionem diei refricare, de qua 
 fuerat eis satis superque responsum et inde iam fuerat primo 
 die transitum. sed tunc eis catholici etiam ad hoc responderunt, 
 quod non solum in edicto cognitoris Calendarum Iuniarum 
 dies constitutus legeretur, sed etiam ipsi octauo Calendas 
 Iunias suum mandatum conscripsissent, cum iam transisset 
 dies, quo dicebant agi debuisse causam, id est quarto decimo 
 Calendas Iunias. dictum est etiam ipsum Primianum ad

 

 

 
 
 
 Calendas Iunias se pollicitum occurrere. quae omnia ideo a catholicis 
 dicta sunt, quod audierant eos etiam in populo suo de 
 hac re inuidiose locutos; et tamen inter haec omnia illi in 
 petenda dilatione uehementissime perstiterunt. quod cum uidissent 
 catholici ad hoc eos diu nugari, ut gesta multis uerbis 
 onerarentur, petierunt cognitorem, ut eis quam petebant dilationem 
 concederet. et concessa est sex dierum dilatio respondentibus 
 exceptoribus, quando editio gestorum posset occurrere, 
 et illis promittentibus, cum gesta edita fuerint, se suis prosecutionibus 
 subscripturos.

Tertio die collationis, id est sexto Idus Iunias, ingressis 
 partibus primo loco utrum edita eis gesta fuerint cognitor inquisiuit. 
 respondit officium se ante diem quam promiserat edidisse, 
 quod ex utriusque partis cautionibus probaretur. et recitatae 
 sunt cautiones, quibus constitit catholicos accepisse gesta octauo 
 Idus Iunias hora diei quinta, Donatistas autem eodem die tertia.

Secundo loco cum cognitor iussisset principale negotium 
 iam proponi, dictum est a catholicis olim se agere uelle 
 principale negotium et hoc esse, ut crimina, quae solent Donatistae 
 dicere in ecclesiam toto orbe diffusam, si possent, 
 probarent. responsum est a Donatistis, ut prius quaereretur 
 qui essent qui agerent, ut morae fierent de discussione personarum. 
 de qua re cum diu confligeretur, catholicis recusantibus 
 et ut remotis superfluarum morarum tergiuersationibus 
 ad causam ueniretur uehementer instantibus, contra Donatistae 
 obnixissime contendebant, ut personae discuterentur, et flagitabant, 
 ut exprimerentur qui petissent ab imperatore istam 
 fieri collationem. uolebant enim, ut constaret catholicos esse 
 petitores, ut ex forensi iure possent discutere personas petitorum, 
 cum iam in actione prima recitatum fuisset catholicorum 
 mandatum, ubi se ostendebant non petitores esse, sed

 

 
 
 
 defensores aduersus crimina, quae illi eorum communioni 
 obicere solent; cum ipsi prius exegerint, ut ecclesiae causa 
 non forensibus formulis, sed magis diuinarum scripturarum 
 testimoniis ageretur, confessique fuerint lecto catholicorum 
 mandato scripturis sanctis eos ecclesiae causam firmare uoluisse, 
 seque ex eadem diuinae legis auctoritate uicissim acturos 
 esse promiserint. tunc ergo quasi obliti, quid exegerint et 
 quid etiam ipsi polliciti fuerint, cum de ecclesiae criminatione 
 et purgatione catholici proposuissent agi oportere, coeperunt 
 personas quaerere petitorum, ut eas possent ex forensi iure 
 discutere. contra ergo catholici resistebant et propter praescindendas 
 moras, quas eos et praeparare audierant et innectere 
 iam uidebant, perseueranter instabant, ut ecclesiae causa 
 potius ageretur. in conflictu peruentum est, ut imperatoris 
 praeceptum, quo collationem iussisset fieri, legeretur, ut eo 
 modo petitorum persona constaret. uidebatur enim et cognitori, 
 ne quid Donatistis etiam de ipso iure forensi ueluti iusta 
 poscentibus negaretur, prius petitorum constituendas esse personas. 
 praecepto ergo imperiali recitato collationem petisse 
 catholicos declaratum est eamque esse concessam. tunc Donatistae 
 etiam preces, quibus ab eis illa collatio petita est, 
 postulare coeperunt. hic cum eis ipse cognitor responderet in 
 pragmatico rescripto preces inseri non solere, ad id se conuerterunt, 
 ut mandatum catholicorum, quo mandauerant peti. 
 ab imperatore collationem, eosdemque legatos, quos ad hoc 
 impetrandum miserant, sibi ederent atque proderent, asserentes 
 discutere se debere quae mandata sunt, atque ibi inuenire 
 posse [mandata catholicorum] quae de illis imperatori locuti 
 sunt. hoc cum intellegerent catholici ad hoc inquiri, ut inuenirentur 
 occasiones, quibus prolixi temporis morae ac dilationes 
 ingererentur, asserebant omnino quod peterent ad causam 
 non pertinere, quandoquidem collationem ab eis petitam ipse 
 imperator apertissime ostenderet, qui cognitorem dederat, ut

 

 

 
 
 
 superstitionem manifesta ratio confutaret, et uehementer urgebant, 
 ut remotis omnibus morarum interpositionibus et aliarum 
 interponendarum inquisitionibus id potius ageretur, quod ea 
 collatione agi ab imperatore praeceptum est, quam et petitam 
 ab illo et concessam esse constabat.

Inter haec etiam de catholico nomine, apud quos 
 potius esset, pauca ab utraque parte inuicem dicta et obiecta 
 sunt, et iussum est principali causae potius reseruari. et post 
 aliquanta identidem cum catholici nominis facta mentione 
 dicerent Donatistae apud se potius esse catholicam, interlocutus 
 est cognitor se interim sine cuiusquam praeiudicio non 
 posse aliter appellare catholicos, quam eos appellauit imperator 
 a quo cognitor datus est, illos autem, quanto magis se esse 
 catholicos dicerent, tanto magis iam causam ipsam remotis 
 morarum interpositionibus agere debere, in qua probare possent 
 se potius esse catholicos. hic Donatistae post tantas moras 
 et tot interlocutiones cognitoris contra eos prolatas, exigentis 
 ut causa potius ageretur atque testantis de legatorum personis 
 uel mandato, quod eis iniunctum est, nec ad causam aliquid 
 pertinere nec sibi aliquid ut hinc requireret fuisse praeceptum, 
 dixerunt, ut, si in legatis uel mandato quod eis datum est 
 manifestando noluissent catholici obtemperare iudicatis, saltem 
 hoc responderent, utrum loco petitorum consisterent, multum 
 mirantibus catholicis, cur eos Donatistae dixerunt in edendo 
 legatorum mandato non parere iudicatis, cum potius contra 
 ipsos tam multis interlocutionibus cognitor pronuntiauerat. 
 interrogauerunt ergo catholici, quibus iudicatis non paruerint, 
 et Donatistis ad hoc non respondentibus interlocutus est cognitor, 
 ad illud, quod de loco petitoris Donatistae quaesierant, 
 catholici responderent. et responderunt se hoc proponere, ut 
 crimina, quae solent Donatistae communioni eorum obicere, 
 uel probentur uel diluantur, ut possit Donatistarum separatio 
 uel defendi uel corrigi. tunc cognitor cum responsionem a 
 Donatistis exigeret, responderunt Afros, qui se catholicos

 
 
 
 dicerent, alienam causam uelle defendere, hoc est totius orbis 
 ecclesiam, de qua sibi nihil debere praeiudicari, cum inter 
 Afros hoc negotium uentiletur, et expectare potius ecclesiam 
 transmarinam, ut qui uicerint ipsi ad eam pertinere uideantur 
 et ipsi habeant catholicum nomen; sed in fine prosecutionis 
 suae rursus de persona petitoris ut sibi responderetur postulauerunt. 
 hic catholici ad utrumque breuiter responderunt, 
 et quia de personis iam primo et secundo iudicio quaestio 
 fuerit terminata, et quia ecclesiae toto orbe diffusae, cui testimonium 
 perhibet scriptura diuina, ipsi, non Donatistae communicant, 
 unde catholici merito et sunt et uocantur. Donatistae 
 autem responderunt non catholicum nomen ex uniuersitate 
 gentium, sed ex plenitudine sacramentorum institutum, et 
 petiuerunt, ut probarent catholici sibi communicare omnes 
 gentes. quod catholici cum gratissime acciperent et peterent, 
 ut hoc probare permitterentur, rursus illi de mandato illo, 
 quod legatis iniunctum edi sibi petiuerant, quaestionem refricare 
 coeperunt et a causa ecclesiae, quae iam in medium discutienda 
 peruenerat, iterum resilire, modo mandatum supradictum petendo, 
 modo de petitoris persona ut constaret instando, modo ut\' de his 
 ipsis quae petierant iudicaret cognitor exigendo, de quibus iam 
 totiens fuerat interlocutus et eos illa frustra petere pronuntiauerat.

Sed cognitor, quamquam uiderentur non recte petere 
 edi sibi mandatum, quod legatis iniunctum est, quia, id quod 
 sufficiebat ad causam, collationem petitam concessamque constabat, 
 non ei tamen uidebatur iniuste illos petere, ut petitoris 
 persona constaret. catholici autem uidentes, quod iam sibi 
 fuerat antea nuntiatum et hoc eorum intentione satis intellegebant, 
 non ob aliud Donatistas personas quaerere petitorum, 
 nisi ut liceret eis personarum discussione longissimas temporum 
 et dilationum moras ingerere, quoniam uehementer nolebant, 
 ut perueniretur ad causam, in qua se nihil habere

 

 
 
 
 quod dicerent, sicut res ipsa uel sero postea patefecit, plenissime 
 sciebant: hoc ergo uidentes catholici noluerunt personam 
 suscipere petitorum, asserentes non se obicere crimina sed 
 obiecta defendere, quae cum defendissent et falsa esse demonstrassent, 
 consequenter eos apparere qui sint et quanta iniquitate 
 se ab unitate diuiserint. hic Donatistae asserebant, quocumque 
 modo etiam de ipsis criminibus quae uellent diluere 
 ultro catholici cogerent sibi aduersarios respondere, petitorum 
 eos habere personam. sed catholici respondebant ad hoc se 
 petisse collationem, non ubi obicerent diluenda sed ubi obiecta 
 diluerent, quoniam et mandatum Donatistarum aduersus traditores 
 et persecutores factum erat et uerba Primiani, quando 
 prius a catholicis de collatione conuentus est, crimen eis eum 
 obicere testabantur, ubi dixerat: indignum est ut in unum 
 conueniant filii martyrum et progenies traditorum, 
 et quamuis tunc conferre noluisset, postea tamen in iudicio 
 praefectorum se audiri et discuti uelle dixerat. quem eorum 
 de collatione consensum tenentes catholici hoc ut fieret ab 
 imperatore petiuerant.

Tunc iussit eos cognitor obiecta a se crimina iam probare 
 nec de petita collatione personam petitoris ostendi, si 
 etiam utrique petisse probarentur. hic Donatistae identidem 
 petere coeperunt, ut de persona pronuntiaret. et pronuntiauit 
 cognitor dicens, si collationem pars utraque petiuisset, eum 
 esse petitorem qui crimina obiceret. et exegerunt Donatistae, 
 ut probaretur a catholicis, utrum collationem utrique petiuerint. 
 ubi cognitor cum dixisset: hoc catholici probare debebunt, 
 ortus est iterum moratorius conflictus de catholico 
 nomine et Donatistarum et Caecilianistarum. deinde obtulerunt 
 catholici gesta habita in iudicio praefecturae, quibus probarent 
 etiam Donatistas collationem petisse. quae cum iussisset cognitor 
 recitari, rursus illi ad praeterita redierunt et de his ut 
 pronuntiaret cognitor flagitare coeperunt, de quibus totiens

 

 
 
 
 pronuntiauerat, id est de persona et de mandato legatorum, 
 quod sibi ut ederetur totiens superfluo postulauerant. hoc 
 autem agebant, quantum intellegebatur, timentes, ne gesta 
 praefectoria legerentur, ubi suam causam quibusdam inconsideratis 
 et temerariis responsionibus uulnerauerant. diu itaque 
 conflictatum est ab eis et maxime cum ipso cognitore, cum 
 ipsi peterent edi sibi mandatum legatis iniunctum aut pronuntiaret 
 eos hoc superfluo petiuisse, ille autem et pronuntiasse 
 se diceret et pronuntiaret hoc omnino ad praesens non pertinere 
 iudicium, ubi declararetur imperialibus litteris, quid 
 petitum esset quidue concessum. et tandem aliquando ad iussum 
 eius coeperant gesta praefectoria recitari. quorum gestorum 
 cum dies et consules fuissent recitati, continuo rursus 
 Donatistae interruperunt et eadem illa praeterita poscere coeperunt. 
 sed cum cognitor interloqueretur debere gesta recitari, 
 ut de petitoris persona constaret, illi contra ab initio coeperunt 
 dicere esse gesta priora, quae deberent potius recitari. 
 contra a catholicis dictum est ideo illos nolle, ut gesta praefectoria 
 legerentur, quod in eis prosecutiones proprias formidarent.

Obtulerunt ergo Donatistae gesta proconsularia et 
 uicariae praefecturae, ubi catholici petierant eos actis municipalibus 
 conueniri, ut collatione utrorumque facta error de 
 medio tolleretur, longe antequam ipsam collationem ab imperatore 
 petiuissent, et his gestis catholicos uolebant ostendere 
 loco assistere petitorum, quia illic eos dixerant haereticos 
 multa contra diuinas leges humanasque committere. contra 
 hoc catholici dicebant ideo se etiam tunc flagitasse collationem, 
 ut contra eorum crimina pro ecclesia responderent. 
 itaque petiuerunt saepius. ut, si ea gesta recitanda essent, 
 quae priora esse constaret, illa potius legerentur, ubi Donatistae 
 primitus causam Caeciliani ad imperatorem Constantinum 
 per Anullinum proconsulem accusando miserunt, recitatisque 
 gestis, quae ipsi proferebant, non sunt recitata illa, quae apud

 

 
 
 
 praefectos habita iam coeperant \'recitari. et coepit esse conflictus, 
 ut, si propterea gesta quae Donatistae protulerant 
 praelata sunt gestis quae a catholicis prolata fuerant, quia 
 priora reperta sunt, ut ipsa potius recitarentur, saltem post 
 ipsorum recitationem recitarentur etiam illa longe priora, ubi 
 eos appareret in hac tota causa quae agebatur primitus accusatores 
 extitisse per proconsulem apud imperatorem. ista ergo 
 ne recitarentur uehementer Donatistae obluctabantur multis 
 et multiplicibus prosecutionibus resistentes, sicut ebluctati 
 fuerant et extorserant, ne illa praefectoria legerentur. in hac 
 autem obluctatione saepe repetebant illud iam detritum et 
 tot interlocutionibus cognitoris repulsum de mandato legatorum 
 sibi edendo. repetebant etiam quaestionem, quae fuerat iam 
 ante transacta, utrum testimoniis legis an publicis gestis 
 catholici agere mallent, et dicebant, ut, si testimonia diuinae 
 legis eligerent, facerent omnium legum publicarum gestorumque 
 iacturam, si autem publicis legibus et gestis agere potius 
 uellent, omitterent diuina documenta. et tamen, si hoc eligerent 
 catholici, ut publicorum gestorum documentis potius 
 agerent, dicebant se Donatistae nec hoc permissuros, ut ea 
 quae a catholicis offerebantur gesta legerentur, eo quod haberent 
 ualidam temporis praescriptionem, illam scilicet de qua 
 eis fuerat sufficienter et a catholicis et ab ipso cognitore 
 responsum, quia ipsam causam lapsam et agi iam non posse 
 dicebant, quia dies transierat, quo menses quattuor complerentur. 
 uehementer enim eos timere apparebat, ne gesta legerentur, 
 quibus doceretur a maioribus eorum Caecilianum apud 
 imperatorem primitus accusatum et deinde iudiciis et ecclesiasticis 
 et imperialibus absolutum atque purgatum, hoc est 
 ne ipsa causa omnino propter quam uentum fuerat ageretur, 
 ubi se euidentissime superari posse sentiebant. sic autem 
 nolebant et timebant, ut hoc etiam confiteri cogerentur, dicentes 
 quod sensim, id est paulatim inducerentur in causam et ad

 

 
 
 
 causae interna deducerentur, quod utique optare deberent, si 
 non de inanibus et moratoriis praescriptionibus, sed de ipsius 
 causae ueritate confiderent.

Contra ergo catholici cum uehementer conarentur, ut 
 ad causam perueniretur, quo eos prorsus nolle peruenire cernebant, 
 respondebant tamen iterum atque iterum eisdem ipsis, 
 quae illi totiens iam transacta repetebant. et quoniam duo 
 erant quae in medium uenerant, unum de editione mandati, 
 quod legatis iniunctum est, alterum, utrum diuinis testimoniis 
 an gestis publicis catholici agere mallent, de mandati illius 
 editione et catholici responderunt non ad eos neque ad praesentem 
 causam omnino pertinere, et ipse cognitor quod saepius 
 pronuntiauerat iterum pronuntiauit, legatorum personam et 
 mandatum quod susceperunt omnino se non posse discutere 
 et ab eo quod sibi iniunctum est non debere discedere, quandoquidem 
 satis apparebat imperialibus litteris, quibus iudex 
 huic causae fuerat constitutus, collationem ab imperatore concessam. 
 de illo autem altero, ubi quaerebant quid eligerent 
 catholici, utrum diuina documenta an gesta publica, saepius 
 catholici responderunt, si Donatistae hominum crimina non 
 obicerent, quae uelut traditoribus obicere consueuerunt, sed 
 tantummodo id quaereretur, quae uel ubi esset ecclesia, nihil 
 se acturos publicis gestis, sed scripturarum diuinarum tantummodo 
 testimoniis, si autem in illa hominum accusatione et 
 criminatione persisterent, quia et ipsi ista nisi talibus gestis 
 demonstrare non possent, sine dubio et catholicos huiusmodi 
 crimina gestis publicis defensuros; aliter enim ista nec accusari 
 poterant nec defendi. haec eis saepius et a catholicis et 
 ab ipso cognitore repetita et inculcata sunt, multis et uariis 
 modis multarum prosecutionum illis ad eadem redeuntibus 
 et eadem repetentibus, ne ageretur causa et ne gesta legerentur, 
 quae iam in manibus esse cernebant. sed aliquando 
 uicit cognitor tam longas obstinationes et iussit recitari, quae 
 a catholicis data sunt, et coepit tandem agi causa, propter

 
 
 
 quam tot episcopi partis utriusque conuenerant. quod mirabiliter 
 factum est, ut, cum Donatistae propterea quaererent 
 petitoris personam, ne perueniretur ad causam, ipsa inquisitio 
 petitoris subito in medium mitteret causam.

Tertio ergo loco haec acta sunt. lecta est relatio 
 Anullini proconsulis ad imperatorem Constantinum; quam quaerentibus 
 Donatistis unde prolata sit, catholici responderunt in 
 archiuo proconsulis, si dubitarent, esse quaerendum. in qua 
 relatione euidentissime continetur ipsos primitus ad imperatorem 
 Constantinum per memoratum proconsulem ea quae 
 Caeciliano crimina obiciebant accusando misisse. qua perlecta 
 Donatistae quaerere coeperunt, quem sibi catholici dicerent 
 patrem. quibus cum ab eis esset responsum secundum euangelium, 
 ubi scriptum est: n e uobis dicatis patrem in 
 terra; unus est enim pater uester deus, etiam hoc 
 audito nihilominus quaerere coeperunt, utrum eis Caecilianus 
 pater esset an mater. cum iam dictum fuisset a catholicis nec 
 patrem sibi eum esse nec matrem, sed fratrem siue bonum 
 si bonus esset, siue malum si malus esset, quia et malus 
 propter sacramenta communia frater esset, hinc aliquanto 
 diutius conflixerunt Donatistis eadem repetentibus et catholicis 
 eadem respondentibus. nam et hoc obiecerunt Donatistae, quomodo 
 diceret apostolus: et si multos paedagogos habetis 
 in Christo, sed non multos patres; in Christo 
 enim Iesu per euangelium ego uos genui, et responsum 
 est a catholicis hoc honorificentiae causa dictum propter 
 euangelicum mysterium, quod dispensabat apostolus; nam patrem 
 ad fidem salutemque aeternam non esse nisi deum. neque 
 enim posset contrarium Christo apostolus loqui, ut, cum ille 
 diceret: ne uobis dicatis patrem in terra; unus enim 
 pater uester deus, contra apostolus tamquam resistens 
 uerbis Christi patrem se diceret eorum, quibus annuntiauerat

 

 
 
 
 euangelium, nisi esset utique distinguendum, quid diuinae 
 gratiae, quid humanae honorificentiae causa diceretur.

Quaesierunt etiam quis ordinauerit Augustinum, nescio 
 quas, sicut iactabatur, calumnias praeparantes. ubi cum eis 
 intrepide responderet a Megalio se ordinatum, qui tunc fuerit 
 primas episcoporum in Numidia ecclesiae catholicae, et urgeret 
 instanter, ut iam proferrent quae praeparauerunt, ut ibi etiam 
 calumniosi demonstrarentur, illi intentionem in aliud detorserunt, 
 redeuntes ad Caeciliani personam, quam dicebant catholici 
 ecclesiae non obesse, etiamsi uera eius crimina monstrarentur, 
 et tamen etiam ipsa non posse uera monstrari.

Tunc itaque Donatistae protulerunt litteras, quas 
 ab uniuerso concilio suo se accepisse dicebant, quibus responderetur 
 mandato catholicorum, quod primo die actionis fuerat 
 allegatum et die sequenti, antequam ad secundam actionem 
 die tertio ueniretur, data notoria Donatistae edi sibi poposcerant, 
 ut instructi possent ad cognitionem uenire. et fortasse 
 propter has litteras diligenter scribendas etiam ipsa secunda 
 actione dilationem petiuerunt, quae illis sex dierum concessa 
 est. quarto itaque loco haec acta sunt. lectae sunt supradictae 
 litterae Donatistarum, quibus conati sunt respondere mandato 
 catholicorum, quod gestis primae actionis insertum est. cui 
 mandato non eos potuisse respondere inueniet, qui utraque 
 legere et considerare uoluerit: primum quia testimonia ex 
 lege et prophetis et psalmis et apostolicis atque euangelicis 
 litteris deprompta, quibus ostenditur ecclesia catholica per 
 totum mundum diffundi incipiens ab Hierusalem, unde in propinqua 
 et longinqua crescendo etiam in Africam uenit et in 
 alia loca et ciuitates, per quas primitus dilatata est, in quibus 
 multae ecclesiae ad ipsam unicam pertinentes apostolico labore 
 fundatae sunt, quibus Donatistas non communicare manifestum

 

 
 
 
 est, non solum non pertractare, sed omnino nec attingere 
 uoluerunt, nec aliquod testimonium in tam prolixa epistula 
 sua proferre ausi sunt de scripturis sanctis, quo assererent 
 ecclesiam partis Donati esse praedictam et praenuntiatam, 
 sicut tam multa catholici protulerunt pro ecclesia cui communicant, 
 quae incipiens ab Hierusalem toto orbe diffunditur. 
 has ergo partes testimoniorum tantorum cum omnino non 
 attigissent, sed tamquam in illo mandato catholicorum, cui 
 respondere uidebantur, dicta non fuerint praeterissent, illud 
 ostendere temptauerunt prolatis multis testimoniis diuinarum 
 scripturarum, quod ecclesia dei non cum malorum hominum 
 commixtione futura praedicta sit. et tamen postea cum ad 
 euangelicam similitudinem uenissent, quam catholici in mandato 
 suo posuerant de retibus in mare missis, quibus congregari 
 dixit dominus omnia genera piscium et bonos a malis in litore, 
 hoc est in fine saeculi separari, etiam ipsi fassi sunt in ecclesia 
 esse permixtos saltem occultos malos, zizania uero inter triticum 
 non in ecclesia, sed in ipso mundo permixta dixerunt, 
 quoniam dominus ait: ager est hic mundus. de area sane, 
 cui paleam catholici dixerant usque ad tempus uentilationis 
 admixtam, tamquam omnino in euangelio nihil tale scriptum 
 sit, exponere similitudinem istam ne conati quidem sunt, sed 
 quasi hoc a se ipsis catholici dixerint, eam tantummodo reprehenderunt 
 uelut ex testimonio Hieremiae prophetae, qui 
 ait: quid paleis ad triticum?, non attendentes unde hoc 
 ille dixisset. non enim aiebat de ecclesia, sed de diuinis prophetarum 
 uisionibus et humanis somniis, ne ullo modo compararentur. 
 illam quoque similitudinem de ouibus et haedis, 
 qui simul pascuntur et in saeculi fine segregabuntur, quam 
 inter alias catholici ex euangelio posuerant, omnino attingere 
 noluerunt. neque enim poterant illic dicere etiam haedos a

 

 
 
 
 pastoribus in communibus pascuis ignorari, sicut dixerant inter 
 retia pisces malos in mari a piscatoribus non uideri.

Item cum catholici in mandato suo, uolentes ostendere 
 toleratos a bonis in ecclesia malos nec bonos malorum contagione 
 pollutos, commemorassent exempla prophetarum et 
 ipsius domini Christi et apostolorum et post haec etiam bonorum 
 episcoporum et iudicium ipsorum quoque Donatistarum, qui 
 quosdam suorum in Maximiani schismate positos negauerunt 
 Maximiani contagione pollutos, illi in suis litteris ad haec 
 respondere conati de prophetis et de domino Christo et apostolis 
 quodcumque dixerunt, de episcopis autem et Maximianistis 
 siluerunt. in episcopis enim premebantur auctoritate 
 Cypriani, cuius uerba ex epistula eius prolata catholici in suo 
 mandato posuerunt, quibus manifestissime ostendebatur et 
 praecepisse, ut pro unitate in ecclesia mali tolerarentur nec 
 propter ipsos ecclesia relinqueretur, et quosdam collegas suos 
 etiam ipsum, a quorum malis moribus longe abhorrebat et 
 de quorum factis pessimis non tacebat, in ecclesia tolerasse. 
 huius ergo auctoritate oppressi Donatistae cum de prophetis 
 et domino Christo et apostolis aliquid dixissent ad hoc tamen, 
 non tolerandos in ecclesia permixtos malos, de episcopis 
 omnino nihil dicere uoluerunt. et tamen etiam de Iuda traditore 
 et de his, quos Paulus tolerauit per inuidiam Christum 
 annuntiantes, ipse Cyprianus sic intellexit, sic scripsit, 
 quemadmodum ea catholici in suo mandato posuerunt, 
 quod et dominus ludam ad exemplum malorum in ecclesia 
 tolerandorum pertulerit et Paulus eos, de quibus talia dixit, 
 non extra, sed intra ecclesiam sustinuerit. de Maximianistis 
 autem quid responderent, cum adhuc homines uiuerent, de 
 quibus possent apertissime facillimeque conuinci? proinde ad 
 illud, quod in mandato suo catholici dixerant, eosdem

 

 
 
 
 Maximianistas a Donatistis per iudicia publica basilicis pulsos, 
 utcumque respondere conati sunt non se criminaliter accusasse 
 aut ad communionem suam inuitum aliquem coegisse, sed res 
 suas uel suorum ciuiliter repetisse, obliti quod Primianus aliquando 
 dicendum apud acta mandauit: illi auferunt aliena, 
 nos intermittimus ablata. ad illa uero, quae de Maximianistis 
 in catholicorum mandato dicta sunt, quod a se 
 damnatos in integro honore susceperint, quod Maximiani socios 
 ab illo pollutos esse negauerint, quod baptismum ab eis in 
 schismate datum approbare potius quam rescindere atque iterare 
 maluerint, nec leuiter respondere temptauerunt, sed illa 
 omnia miro quodam silentio, tamquam dicta non fuerint, transierunt.

De ipso etiam baptismo, quod in illo mandato a catholicis 
 dictum est apostolum de quibusdam dixisse: ueritatem 
 in iniquitate detinent, ut ostenderetur fieri posse, ut non 
 destruenda ueritas in destruenda iniquitate teneatur, aut non 
 intellexerunt aut id, quod ipsi intellexerant, ne ab aliis intellegeretur, 
 uerbis suis obscurare uoluerunt, dicentes hoc apostolum 
 de gentilium errore dixisse, quasi ad rem pertineat 
 de quorum errore dixerit, cum tamen ostenderit posse ueritatem 
 in iniquitate detineri, ut, haec duo cum in uno homine 
 inuenta fuerint, et approbetur ueritas et iniquitas corrigatur, 
 sicut catholica facit, cum agnoscit in Donatistis et amplectitur 
 sacramenti ueritatem, detestatur autem in eis et corrigit haereticam 
 iniquitatem. et illud, quod a catholicis in mandato 
 dictum est, non ideo destruendum baptismum Christi, quia 
 eum etiam haeretici tradunt, sicut non ideo negandus est 
 Christus, quia eum etiam daemones confitentur, similiter aut 
 non intellexerunt aut obscurare uoluerunt, dicentes catholicos 
 contra martyres locutos, non tamen exprimentes quos martyres 
 dicerent, dicentes etiam eos daemoniis uelle communicate

 

 
 
 
 haereticis communicetur quando eorum anathematur iniquitas, 
 quamuis in eorum consecratione inuentus baptismus non destruatur, 
 sicut anathematur iniquitas daemonum, quamuis in 
 eorum confessione auditum nomen domini non negetur.

De persecutionibus etiam, quas perpeti se queruntur, 
 multa in suis litteris posuerunt nec tamen respondere ausi 
 sunt ad illud, quod in mandato catholicorum dictum est, quod 
 ipsi primitus apud Constantinum imperatorem accusauerunt 
 Caecilianum, qui de imperatorum legibus conqueruntur, (in) 
 inuidiam catholicorum exaggerantes siue mortes, quas eorum 
 circumcelliones sibimet ipsis inferunt, siue omnia, quae non pro 
 communione Donati, sed pro sceleribus, quibus uiolenter saeuiunt 
 nefarieque uiuunt, per leges publicas disciplinasque patiuntur, 
 sicut etiam de oppido Bagaitano commemorasse ausi sunt, 
 ubi manifestatum est, quanta mala commiserint et quam minora 
 perpessi sunt.

Ad illud quoque in catholicorum mandato, quod dictum 
 est de purgatione et absolutione Caeciliani et Felicis Aptugnensis, 
 de quorum criminibus apud imperitos solebant catholicis 
 magnam inuidiam concitare, cum illic tota causa propter 
 quam uenerant uersaretur, nihil omnino respondere in tam 
 prolixis litteris uoluerunt, quia et in eo quod dicebant et diuinis 
 testimoniis uelut astruebant, non esse malos in ecclesia 
 tolerandos, sed ab eis recedendum propter contagium peccatorum, 
 ita se dicere demonstrabant, ut tamen ignoratis peccatis 
 alienis neminem maculari posse faterentur. hoc enim et de malis 
 piscibus dixerant, quod, sicut illos latentes in fluctibus quamuis 
 iam inter retia non uident piscatores, sic latentes malos in 
 ecclesia nesciunt sacerdotes et ab eis ideo minime polluuntur. 
 nec tamen uel leuiter uel tenuiter in tam prolixis et tanta 
 dilatione accepta conscriptis litteris probare conati sunt, quod 
 maxime in mandato catholicorum commemoratum est, ut

 

 
 
 
 probarent non solum uera esse crimina Caeciliani, nam hoc parum 
 est, sed etiam ecclesiae, quae per omnes gentes usque ad 
 terrae terminos dilatatur, ea probari et innotescere potuisse, 
 ut consequenter saltem secundum ipsos posset cognitorum 
 peccatorum contagione maculari.

Cum itaque litterae Donatistarum recitatae fuissent, 
 uoluit cognitor, ut etiam quae catholici recitanda dederant 
 legerentur. sed Donatistae ad ea quae scripserant ut responderetur 
 flagitare coeperunt, quod et catholici magis uolebant, 
 ne illae litterae sic manerent, quasi eis non potuerit responderi. 
 incipientibus ergo catholicis respondere Donatistae interrumpere 
 et obstrepere coeperunt, ne perpetuus respondentis sermo decurreret, 
 sicut eorum litterae nullo interpellante. fuerant recitatae. 
 uolentibus ergo catholicis diuina testimonia, quae ipsi 
 posuerant, et ea, quae illi commemorauerant, ostendere quemadmodum 
 essent accipienda, ne inter se deprehenderentur esse 
 contraria, cum essent utraque diuina et utique consona, non 
 dissona esse deberent, primitus de areae similitudine coeperunt 
 dicere. tunc Donatistae interrumpentes dixerunt, quod de area 
 non legeretur in euangelio scriptum. cumque expressius a 
 catholicis locus euangelii commemoraretur, rursus interrumpendo 
 dixerunt occultos malos dictos esse paleam postea uentilandam. 
 inde inter strepitus et interruptiones eorum de zizaniis 
 et tritico dissensio nata est propter mundi nomen, quod 
 Donatistae nolebant intellegi ecclesiam, quia scriptum est: 
 ager est hic mundus, et multa testimonia protulerunt. 
 quibus sancta scriptura mundum non nisi malos commemorasset, 
 sicuti est: qui dilexerit mundum, non est caritas 
 patris in illo et cetera talia, ut quasi ex hoc ostenderent 
 mundi nomine ecclesiam significari minime potuisse. contra 
 catholici alia testimonia proferebant, quibus in bono mundi

 

 
 
 
 nomen esse positum ostenderetur, sicuti est: deus erat in 
 Christo mundum reconcilians sibi et cetera huiusmodi, 
 ubi ostenderetur ecclesia quoniam ipsa utique per Christum 
 reconciliatur deo. et haec agebantur catholicis sermonem suum 
 prosequendo perpetuare conantibus, illis autem ne id fieret 
 perstrepentibus, cum suam responsionem non reseruarent, sicut 
 catholici fecerant, cum eorum epistula legeretur, sed crebras 
 contradictiones interponendo, ne catholicorum prosecutio imperturbata 
 procurreret, impedirent.

Flagitantibus itaque patientiam eorum catholicis et per 
 multas cognitoris interlocutiones uix impetrantibus responderunt 
 litteris eorum, ostendentes multis sanctarum scripturarum testimoniis 
 et exemplis malos in ecclesia nunc sic esse permixtos, 
 ut, quamuis debeat uigilare ecclesiastica disciplina ad eos non 
 solum uerbis, sed etiam excommunicationibus et degradationibus 
 corripiendos, tamen non solum in ea latentes nesciantur, sed 
 plerumque propter pacem unitatis etiam cogniti tolerentur, 
 sic ostendentes diuina testimonia consonare, ut et illa, quibus 
 commendaretur ecclesia cum malorum commixtione, hoc tempus 
 eius significarent, qualis est in praesenti saeculo, et illa 
 testimonia, quibus commendatur non habere commixtos malos, 
 illud eius tempus significarent, qualis uenturo saeculo in aeternum 
 futura est; sicut nunc mortalis est, id est ex mortalibus 
 hominibus constat, tunc autem immortalis erit, quando in ea 
 nemo morietur; sicut ipse Christus isto tempore fuit pro illa 
 mortalis, post resurrectionem autem iam non moritur et mors 
 illi ultra non dominabitur, quod etiam ecclesiae suae in fine 
 saeculi praestiturus est. haec duo tempora ecclesiae, quae 
 nunc est et qualis tunc erit, significata esse etiam duabus 
 piscationibus, una ante resurrectionem Christi, quando mitti 
 iussit retia nec sinistram nec dexteram nominans partem, ut

 

 

 

 
 
 
 nec solos malos nec solos bonos, sed commixtos bonis malos. 
 intra retia suorum sacramentorum futuros doceret, post resurrectionem 
 autem, quando iussit retia mitti in dexteram partem; 
 ut post resurrectionem nostram bonos solos in ecclesia futuros 
 intellegeremus, ubi ulterius haereses et schismata non erunt, 
 quibus modo retia disrumpuntur. nam et euangelium non tacuit 
 in prima piscatione commemorare retia esse disrupta et in 
 nouissima dictum est: et cum tam magni essent pisces, 
 retia non sunt disrupta. de tali ecclesia dictum esse 
 quod per illam non erit transiturus incircumcisus et immundus; 
 ad immundos enim pertinere schismaticas separationes, quae 
 tunc non erunt, quia retia non sunt disrupta. hoc etiam significasse, 
 quod coruus auis immunda exierit de arca et non 
 redierit; quae tamen area exeunte coruo non utique omnibus 
 immundis animalibus caiuit, sed in ea fuerunt et munda et 
 immunda usque ad diluuium, sicut in ecclesia boni et mali 
 usque ad saeculi finem. sed sicut non de immundis, sed de 
 mundis animalibus Noe obtulit sacrificium, ita non ii qui 
 mali sunt in ecclesia, sed ii qui boni sunt perueniunt ad deum.

De prophetis etiam, quia dixerant Donatistae in litteris 
 suis non eos communicasse illis, in quos mala tanta dixerunt, 
 responderunt catholici, quod unum templum fuerit quo uniuersi 
 utebantur, nec quemquam prophetarum, qui tanta dixerunt 
 in malos, constituisse sibi aliud templum sacrificia sacerdotes. 
 et quod Donatistae in litteris suis posuerant testimonia 
 scripturarum, quibus ostenderent ad peccata parentum etiam 
 filios pertinere, cum hoc utique numquam recte intellectum 
 sit nisi de iis filiis, qui parentum iniquitates imitarentur, 
 responderunt catholici: cum tanta in illum populum et (tam) 
 acerba dicta sint diuinis eloquiis, quae etiam ipsi in suis

 

 
 
 
 litteris commemorauerunt, ut quasi nullus illic remansisse 
 uideretur bonus, non solum ibi fuerunt idem ipsi prophetae 
 sancti, uerum etiam ex ipso populo exorti erant, quos ipse 
 dominus in suae carnis aduentu laudabiles reperit, sicut fuerunt 
 Zacharias et Helizabet et sicut Iohannes filius eorum, sicut 
 Simeon senex et Anna uidua. unde apparet quam impie, quam 
 calumniose obicerentur catholicis toto orbe diffusis crimina 
 Caeciliani, cum Simeoni et Annae et ceteris talibus obici non 
 possent crimina illius populi, in quo nati fuerant sacramentis 
 eiusdem populi consecrati, quae crimina eidem populo non 
 humana opinio, sed sermo diuinus obiecerat. commemoratum 
 est etiam testimonium propheticum, ubi signati sunt, ne cum 
 malis perirent, qui gemebant facinora quae fiebant in medio 
 eorum, nec tamen corporaliter separati sunt.

Deinde ibi commemoratum est, qualis separatio bonis 
 hoc tempore ab impiis et malis fieri debeat, ne communicetur 
 peccatis alienis, corde uidelicet et uitae morumque dissimilitudine, 
 nec aliter intellegi debere quod scriptum est: exite 
 de medio eorum, recedite inde, et immundum ne 
 tetigeritis, id est: discernimini aliter uiuendo et immunditiae 
 non consenseritis. ibi etiam opportunissimo loco responsum 
 est Donatistis ad illud quod dixerant, cum eos peteret 
 cognitor ut sederent, scriptum sibi esse ut cum talibus non 
 sederent. dictum est enim a catholicis, cum eorum litteris 
 responderent, non sic intellegendam esse separationem a malis 
 hoc tempore, quemadmodum illi intellexerant, qui secum tamquam 
 cum impiis non sederunt, quia scriptum est: non sedi 
 in concilio impiorum, cum utique, si impios putarent, 
 nec illud, quod in eodem psalmo consequenter prohibetur, 
 tacere debuerunt. nam ibi sequitur: et cum iniqua gerentibus 
 non introibo. cum ergo illi intrassent cum eis quos 
 impios putarent, quare non etiam sederunt, ut in utroque non

 

 

 
 
 
 corporalem, sed spiritalem consessum et ingressum deuitasse 
 uiderentur? ibi commemorata est etiam causa Maximianistarum 
 totiens iam illis obiecta, ubi et se et illos quibus dilationem 
 dederunt in Maximiani schismate positos, eiusdem in damnatione 
 Primiani socios, tamen illius contagio dixerunt non esse 
 pollutos, qui Caeciliani criminibus orbem christianum usque 
 ad terminos terrae perisse contenderent.

Ad haec Donatistae, cum ualidissimis scripturarum 
 documentis et exemplo suo de Maximianistis respondere non 
 possent, ad illud quod iam peractum fuerat redierunt, dicentes 
 mundum non bene intellegi ecclesiam, in qua simul et triticum 
 et zizania iussa sunt crescere, cum catholici et tot testimonia 
 diuina iam commemorassent, quibus ostenderetur mundus 
 etiam in bona significatione positus et in ea non nisi ecclesia 
 posse intellegi et, quomodolibet acciperetur mundus, quando 
 utrumque semen per mundum cresceret, non debere propter 
 zizania totius mundi triticum deseri. cum ergo haec iam dicta 
 fuissent et quaestio ipsa iam terminata uideretur, ad eam 
 rursus summa inopia redierunt eadem per eadem replicantes, 
 quaerentes quomodo potuerit diabolus in ecclesia seminare 
 zizania, deinde calumniantes, quod duas ecclesias catholici 
 dixerint, unam quae nunc habet permixtos malos, aliam quae 
 post resurrectionem eos non esset habitura, ueluti non idem 
 futuri essent sancti cum Christo regnaturi, qui nunc pro eius 
 nomine cum iuste uiuunt tolerant malos.

Ad haec catholici responderunt etiam ipsos iam fuisse 
 confessos esse in ecclesia uel occultos malos, et uicissim 
 quaesierunt, quomodo eos in ecclesia diabolus seminauerit, 
 quod illi, quasi fieri non posset, de zizaniis requirebant. repetierunt 
 etiam catholici testimonium Cypriani, qui eandem 
 euangelicam similitudinem non aliter intellexit, quam ut in 
 ecclesia diceret esse zizania nec latere, sed cerni. contra quod

 

 
 
 
 testimonium illi omnino nihil ausi fuerant respondere, cum 
 auctoritatem Cypriani tanti habeant, ut per illam conentur 
 defendere, quod male de iterando baptismo sentiunt et faciunt. 
 de duabus etiam ecclesiis calumniam eorum catholici refutarunt, 
 identidem expressius ostendentes quid dixerint, id est 
 non eam ecclesiam, quae nunc habet permixtos malos, alienam 
 se dixisse a regno dei ubi non erunt mali commixti, sed 
 eandem ipsam unam et sanctam ecclesiam nunc esse aliter, 
 tunc autem aliter futuram, nunc habere malos mixtos, tunc 
 non habituram; sicut nunc mortalem, quod ex mortalibus 
 constaret hominibus, tunc autem immortalem, quod in ea nullus 
 esset uel corpore moriturus; sicut non ideo duo Christi, quia 
 prior mortuus postea non moriturus. dictum est etiam de homine 
 exteriore et interiore, quae cum sint diuersa, non tamen dici 
 duos homines: quanto minus dici duas ecclesias, cum idem ipsi, 
 qui nunc boni tolerant permixtos malos et resurrecturi moriuntur, 
 tunc nec mixtos malos habituri sint nec omnino morituri! 
 de ipso quoque numero, quoniam Donatistae scripturarum 
 testimonio unam ecclesiam commendauerunt uelut contra duas, 
 quas catholicos affirmasse iactabant, responsum est a catholicis 
 etiam multas ecclesias in scripturis inueniri dictas et septem 
 . ad quas Iohannes scribit, quae tamen multae illius unicae 
 membra esse intellegerentur, ut hinc appareret multo minus 
 sibi debere obici duas, cum eandem ipsam unam dixerint non 
 talem nunc esse, qualis in resurrectione futura esset, quandoquidem 
 apostolicis litteris non obiciantur multae, ex quibus 
 ipsa una constaret. ad haec Donatistae rursus eadem replicare 
 non destiterunt, insuper adicientes et inuidiose iactantes, 
 quod ecclesiam mortalem catholici dixerint, et ideo negantes 
 eam mortalem esse, quia trinitas immortalis est, cuius gratia 
 consecratur ecclesia, et quia Christus ideo pro ea mortuus sit, 
 ut eam faceret immortalem; quasi catholici dixerint non eam

 

 

 
 
 
 fieri immortalem gratia dei et effuso pro ea sanguine saluatoris. 
 sed tempora esse discernenda dixerunt, praesens uidelicet, 
 quo moriuntur omnes sancti, sicut mortuus est ipse 
 Christus, et futurum, quo resurgent et nullo morituro uiuent 
 cum illo qui iam resurrexit.

Haec inter eos cum agerentur et quamuis manifesta 
 atque dilucida Donatistis certantibus superflua replicarentur, 
 promisit cognitor de his se, quae satis audisset, extrema sententia 
 iudicaturum et iussit illud agi potius, unde extiterit. 
 prima causa discidii. tunc Donatistae urgere coeperunt, ut 
 de his quae audisset primitus iudicaret. quod cum etiam 
 catholici exigerent et ille in eo quod dixerat permaneret iuberetque 
 illud agi potius, ut causa primi discidii monstraretur, 
 petierunt catholici, ut quae offerebant recitarentur. quod cum 
 fieri praecepisset, obnixius Donatistae resistere coeperunt et 
 cogere, ut iam de cognitis iudicaret, eadem quae transacta 
 fuerant repetentes et addentes, quod omnino iudicare de illa 
 causa non deberet, quam uolebat agi recitatione eorum, quae 
 a catholicis oblata fuerant recitanda, dicentes huius causae 
 Christum iudicem esse debere et inuidiam facientes catholicis, 
 quod hominem petiuerant iudicem, dicentes etiam solita de 
 persecutionibus, quas perpeti uiderentur. ad hoc catholici 
 responderunt nec de homine iudice postulato eos debere facere 
 inuidiam, qui et de causa Maximianistarum iudicauerunt nec 
 eam Christo iudici seruauerunt et ipsam Caeciliani causam 
 primitus ad hominem, hoc est ad imperatorem Constantinum, 
 accusantes miserunt, nec de persecutionibus, quod aliquid ab 
 imperatoribus pro ecclesia catholici peterent, cum eorum circumcelliones 
 ducibus clericis tam horrenda mala committerent. 
 ubi frustra responderunt nihil hoc ad sacerdotes pertinere, cum 
 clericis ducibus illi talia fecisse asserebantur.

Ibi etiam cum dictum esset, quod calce et aceto humanos 
 oculos persecuti sint, in quo scelere diabolum crudelitate

 

 
 
 
 peruicerunt, qui hoc in sancti uiri carne non fecit quam in 
 potestatem acceperat affligendam, hic Donatistae quaesierunt, 
 utrum qui faciunt filii essent diaboli an qui patiuntur; quasi 
 catholici aliud quam passiones suas dixerint immanissimas a clericis 
 et circumcellionibus eorum. uerumtamen etiam hic non 
 praetermiserunt catholici occasione oblata eis Maximianistas 
 obicere et dixerunt secundum eorum sententiam meliores esse 
 Maximianistas, quos apud tres uel eo amplius proconsules persecuti 
 sunt; illi enim si passi sunt, isti fecerunt. et urgebant 
 catholici ut responderent, utrum ex ipsis, quos damnauerunt et 
 persecuti sunt, non susceperint Felicianum et utrum non eum 
 habeant in collegio suo. ad quod illi obiectum sicut semper 
 omnino obmutescentes in aliud ierunt obiciendo catholicis, 
 quod diabolum defendissent, quia dixerant eum sancti Iob 
 oculis pepercisse, unde illum isti crudelitate uicissent. et 
 susceperunt accusare diabolum uelut defensum a catholicis, 
 dicentes eum magis crudeliter in carne Iob oculis pepercisse, 
 ut manerent ad spectaculum uulneris, quod uniuerso corpori 
 inflixerat. quod multum mirum est quare hoc pro magno dicere 
 uoluerint, nisi forte ut intellegerentur pie fecisse, qui oculos 
 in hominibus persecuti sunt, ne cruciarentur uidendo uulnera 
 sua, quae ab eis per totum corpus acceperant.

Sed cum iterum Donatistae persecutiones quas patiuntur 
 exaggerantes suorum quasdam mortes commemorarent in oppido 
 Bagaiensi, responsum est a catholicis eos hoc passos 
 esse, dum eorum uiolentiae resisteretur, quam et iudici inferre 
 conati sunt. in illo oppido commemorauerunt catholici ab eis 
 horrenda esse commissa, ita ut etiam basilica esset incensa 
 et in ignem missi codices sancti, mortes autem illorum magis 
 esse ex consuetudine quam habent, ut se ipsi praecipitent. 
 cumque his Donatistae respondentes exaggerarent identidem 
 uelut persecutiones quas paterentur, tamquam ex his fructibus. 
 suos aduersarios malam esse arborem iactitantes et petentes 
 identidem, ut de agro et zizaniis et de una et immortali

 
 
 
 ecclesia iudicaretur, contra autem catholici fructus eorum commemorarent 
 schismata et rebaptizationes et quod ipsi primitus 
 maiores suos apud imperatorem accusassent, atque in huiusmodi 
 mutuis obiectis diu conflictio uersaretur, maluit cognitor 
 haec omnia cohibere, promittens de his iudicium posteriore 
 sententia, et recitari iussit, quod a catholicis oblatum iam legi 
 coeperat et fuerat interruptum. sic peracta est causa ecclesiae, 
 quam magnopere catholici curauerant a Caeciliani causa distinguere, 
 quoniam ei non posset cuiuslibet praeiudicari criminibus, 
 quae contra omnes humanas criminationes tot testimonia diuina 
 meruisset. ex hoc iam coepit agi etiam causa Caeciliani.

Quinto ergo loco haec acta sunt. recitatae sunt 
 duae relationes Anullini proconsulis ad Constantinum impera-torem, 
 una quae iam superius erat recitata, qua ostendit maiores 
 Donatistarum, id est de parte Maiorini, dedisse sibi 
 chartas criminum Caeciliani et postulasse Constantino mittendas 
 seque illas memorato imperatori misisse, altera autem, qua 
 ostendit ex eiusdem imperatoris iussione denos ex utraque 
 parte ad agendam causam ut mitterent eos se conuenisse atque 
 illos promisisse facturos. tum deinde lectae sunt etiam litterae 
 supradicti imperatoris ad episcopos datae, ubi eis causam 
 Caeciliani iniunxit audiendam. atque inde ex ordine legi coepit 
 etiam episcopale iudicium Miltiadis Romani episcopi et aliorum 
 cum illo Gallorum et Italorum episcoporum in eadem urbe 
 Romae factum, cuius iudicii prima parte, id est gestis primi 
 diei recitatis, ubi accusatores Caeciliani qui missi fuerant 
 negauerunt se habere quod in eum dicerent, ubi etiam Donatus 
 a Casis Nigris in praesenti conuictus est adhuc diacono Caeciliano 
 schisma fecisse Carthagine  de Carthaginis enim 
 schismate exorta est aduersus ecclesiam catholicam pars Donati 
 , ubi etiam promiserunt idem aduersarii Caeciliani alio 
 die se praesentaturos, quos causae necessarios subtraxisse

 

 
 
 
 arguebantur, et hoc mentiti ulterius ad iudicium accedere 
 noluerunt: hac ergo iudicii parte recitata cum coepisset recitari, 
 quid alio die gestum sit, interruperunt Donatistae et 
 petere instantissime coeperunt, ut prius ea quae offerebant 
 recitarentur, asserentes non esse ordinis, ut prius absolutio 
 Caeciliani quem nondum accusauerant legeretur, et de hoc 
 aliquanto diutius conflixerunt, cum catholici dicerent non 
 debere interrumpi quod legi iam coeperat. donec eiusdem 
 iudicii omnia gesta terminarentur, illi autem e diuerso assererent 
 ea quae interrumpebantur nec incipi debuisse ut legerentur, 
 quoniam non competeret prius defendi hominem quam 
 accusari. ad hoc catholici respondebant. cum causa schismatis 
 a cognitore quaereretur, petisse ut illa legerentur quae oblata 
 ,. fuerant ad legendum, cum ageretur de persona petitoris. duas 
 itaque ob res illa uoluisse recitari, ut appareret eos primitus 
 in hac causa hominem iudicem postulasse, qui faciebant catholicis 
 inuidiam, quod in hac collatione homo cognitor residebat, 
 et ut petitoris persona constaret, et quoniam legi coepta 
 fuerant, non debere interrumpi, sed usque ad finem recitando 
 perduci. inter haec cognitor cum hoc primo uoluisset quod a 
 catholicis petebatur, ut ea quae recitari coeperant finirentur, 
 postea tamen ei Donatistae extorserunt, ut ea quae ipsi offerebant 
 dilatis illis legi permitterentur.

Tunc Donatistae aliquantum praelocuti sunt, quod 
 Mensurius, qui fuerat ante Caecilianum ecclesiae Carthaginiensis 
 episcopus, tempore persecutionis tradiderit persecutoribus 
 sanctas scripturas, et hoc ut probarent, legerunt eius 
 epistulam ad Secundum Tigisitanum datam, qui tunc habebat 
 primatum episcoporum Numidiae. in qua epistula uidebatur 
 Mensurius uelut de suo crimine confiteri, qui tamen non 
 scripserat se sanctos codices tradidisse, sed potius ne a persecutoribus 
 inuenirentur abstulisse atque seruasse, dimisisse

 

 
 
 
 autem in basilica Nouorum quaecumque reproba scripta haereticorum, 
 quae cum inuenissent persecutores et abstulissent, 
 nihil ab illo amplius postulasse. uerumtamen quosdam Carthaginiensis 
 ordinis uiros postea suggessisse proconsuli, quod 
 illusi fuerant qui missi erant ad christianorum scripturas 
 auferendas et incendendas, quia non inuenerant nisi nescio 
 quae ad eas non pertinentia, ipsas autem in domo episcopi 
 custodiri, unde deberent proferri et incendi; proconsulem uero 
 ad hoc eis consentire noluisse. in eisdem etiam litteris lectum 
 est eos, qui se offerrent persecutionibus non comprehensi et 
 ultro dicerent se habere scripturas quas non traderent, a quibus 
 hoc nemo quaesierat, displicuisse Mensurio et ab eis 
 honorandis eum prohibuisse christianos. quidam etiam in eadem 
 epistula facinorosi arguebantur et fisci debitores, qui occasione 
 persecutionis uel carere uellent onerosa multis debitis uita 
 uel purgare se putarent et quasi abluere facinora sua uel certe 
 adquirere pecuniam et in custodia deliciis perfrui de obsequio 
 christianorum. crimen tamen Donatistae non ingerebant Mensurio 
 nisi de codicibus traditis; mentitum eum quippe dicebant, 
 quod illi non fuerint codices sancti, et peccatum suum tegere 
 uoluisse, quamuis et ipsam fictionem criminarentur. recitarunt 
 etiam rescripta Secundi Tigisitani ad eundem Mensurium pacifice 
 data, ubi et ipse narrauit in Numidia persecutores quae 
 egerint et qui comprehensi et scripturas sanctas tradere nolentes 
 et multa mala passi et grauissimis suppliciis excruciati 
 et occisi sunt, eosque honorandos pro martyrii sui merito 
 commendauit, laudans eos non tradidisse scripturas sanctas 
 illius mulieris exemplo, quae duos exploratores in Hiericho, 
 in quibus figurarentur duo testamenta, uetus et nouum, tradere 
 persecutoribus noluit. quod quidem exemplum si sub hac 
 figura est intellegendum, Mensurium potius adiuuabat. in suis 
 enim litteris Mensurius reprehendebat eos qui scripturas

 

 
 
 
 sanctas, quamuis eas non traderent, se tamen habere faterentur, 
 quod mulier illa non fecit; neque enim eos exploratores qui 
 quaerebantur apud se esse confessa est, sed negauit. scripsit 
 etiam Secundus et ad se ipsum missos a curatore et ordine 
 centurionem et beneficiarium, qui peterent diuinos codices 
 exurendos, eisque respondisse: \'christianus sum et episcopus, 
 non traditor,\' et cum ab eo uellent aliqua ecbola aut quodcumque 
 accipere, neque hoc eis dedisse exemplo Eleazari 
 Macchabaei, qui nec fingere uoluit suillam carnem se manducare, 
 ne aliis praeberet praeuaricationis exemplum. hae litterae 
 Mensnrii et Secundi donec legendo terminarentur, catholici 
 patienter audierunt, quamuis testati fuerint eas esse familiares 
 nec ad causam ecclesiae pertinere.

Cognitor ergo commonens Donatistas, ut patientiae 
 uicem redderent, iussit perlegi quae oblata a catholicis 
 iam ex parte fuerant recitata. hic Donatistae poposcerunt, ut 
 prius etiam legeretur quod de causa Caeciliani offerebant. hoc 
 quoque sine ulla difficultate catholicis permittentibus et commendantibus, 
 quam patienter hoc permitterent, ut hoc eis et 
 illi rependerent, iussit quod offerebatur cognitor recitari. et 
 recitatum est a Donatistis concilium ferme septuaginta episcoporum 
 contra Caecilianum apud Carthaginem factum, ubi eum 
 absentem damnauerunt, quod ad eos uenire noluerit tamquam 
 a traditoribus ordinatus, et quia, cum esset diaconus, uictum 
 afferri martyribus in custodia constitutis prohibuisse dicebatur. 
 nominati sunt etiam quidam collegae Caeciliani, qui traditores 
 asserebantur publicis gestis, quae tamen gesta non legebantur. 
 inter hos autem maxime Felix Aptugnensis acerbius accusatus 
 est, ita ut fons malorum omnium diceretur. deinde sententiae 
 a singulis dictae sunt, primitus a Secundo Tigisitano, qui 
 eorum princeps fuit, deinde a ceteris, quibus expresserunt se 
 Caeciliano et collegis eius non communicare. hoc itaque

 

 
 
 
 concilio recitato catholici responderunt illas litteras Mensurii et 
 Secundi ad inuicem datas satis demonstrare pacatos, nihil 
 postea criminis de facto Mensurii uel accusatum uel iudicatum; 
 concilium uero, quod contra Caecilianum factum legerant, non 
 quidem habere consulem et diem, sed hinc se nullum crimen 
 obicere, quod magis neglegentiae quam fraudis esse potuerit.

Sed obtulerunt idem catholici aliud concilium sub 
 eodem (Secundo) Tigisitano habitum in ciuitate Cirtensi, cuius 
 consul et dies cum legeretur, Donatistae dixerunt nec consulem 
 nec diem talia solere habere decreta. hic catholici responderunt 
 illorum esse istum forsitan morem, qui concilia sua 
 nollent in aliqua falsitate conuinci, catholicorum autem concilia 
 consules et dies semper habuisse. deinde coepit identidem 
 concilium quod catholici attulerant recitari, ubi Secundus quosdam, 
 de quorum traditione audierat, et singillatim interrogabat 
 et eos confessos a consessu remouebat. quod eo modo recitabatur, 
 ut, cum ex Cirtensi concilio lecta esset confessio traditorum,.legeretur 
 etiam de concilio Carthaginiensi nomen eius 
 uelut traditores in Caeciliani causa damnantis. deinde uentum 
 est ad ipsius Secundi Tigisitani a Purpurio Liniatensi crimen 
 obiectum, cui Purpurio idem Secundus occisos ab eo in carcere 
 Milei filios sororis eius obiecerat; ubi ille uicissim ei 
 crimen traditionis obiecit, dicens detentum eum fuisse a curatore 
 et ordine, ut scripturas daret, nec eum potuisse dimitti. 
 nisi aliquid tradidisset. hoc autem quod ei obiecit Purpurius, 
 detentum eum fuisse a curatore et ordine, ut scripturas daret. 
 idem Secundus in litteris, quas Mensurio rescripserat, paene 
 confessus est, ubi ait missum ad se fuisse a curatore et ordine 
 centurionem et beneficiarium et a se scripturas petitas 
 uel quaelibet ecbola, quae quidem se non tradidisse dixit; 
 sed cum ipse illic commemorauerit tot martyres, qui cum tradere 
 noluissent excruciati et occisi sunt, quomodo ipse

 
 
 
 detentus et conuictus et nolens aliquid tradere nihil pati et dimitti 
 potuerit, nec Mensurio scripsit nec Purpurio respondit. non 
 enim centurioni et beneficiario dixit se scripturas non habere, 
 sed respondit se omnino non tradere. quod illi auditum quomodo 
 illo dimisso renuntiare potuerint sine suo exitio, non 
 apparet, praesertim quia idem Secundus non quoslibet infimos, 
 sed etiam patres familias, cum hoc idem persecutoribus respondissent, 
 crudelissimis mortibus dixit occisos. sed de hac re 
 catholici nullum Secundo crimen obiecerunt, sed tantummodo 
 quod ei Purpurius obiecit et propter quod pacem, ne schisma 
 fieret, omnia illa deo dimittens cum traditoribus fecit, recitari 
 uoluerunt, ut quales homines in absentem Caecilianum sententias 
 dixerint appareret.

Hoc autem recitato petierunt catholici, ut etiam 
 illa quae dilata fuerant legerentur, (inde asserentes posse 
 monstrari, quid de Caeciliano gestum sit quidue sentiendum) 
 de concilio Carthaginiensi, in quo lectum fuerat absentem Caecilianum 
 a multis episcopis fuisse damnatum. (contra Donatistae 
 catholicos urgebant, ut uerum esse faterentur) [hoc] 
 illud concilium, quia catholici recitauerant relationes Anullini 
 proconsulis, quibus appareret chartas criminum Caeciliani Constantino 
 imperatori esse transmissas, quod utique agentes confirmauerunt 
 a maioribus suis Caecilianum apud imperatorem 
 accusatum. responsum est autem a catholicis illud Carthaginiense 
 concilium sic non praeiudicare absenti Caeciliano, quemadmodum 
 non praeiudicauit absenti Primiano concilium eorum, 
 a quibus in Maximiani causa damnatus est, quoniam magis 
 tenuit pars Donati, quod actum est postea pro Primiano, quam 
 illius concilii auctoritatem, quo fuerat ante damnatus; sic 
 ergo et in Caeciliani causa debere attendi quod postea gestum 
 est. hic Donatistae de Maximiani causa coartati dixerunt nec 
 causam causae nec personam praeiudicare personae. quam

 

 
 
 
 sententiam in ore habere solent omnes catholici, cum Donatistae 
 aliorum crimina aliis obicientes suam separationem defenderent 
 et orbem christianum nescio quibus Afrorum criminibus 
 accusarent. nam et ista collatione totum quod egerant 
 catholici, ut ecclesiae causam a causa Caeciliani distinguerent, 
 asserentes in ecclesia permixtos malos non obesse bonis nec 
 eos suis maculare peccatis, hoc utique egerant, ut nec causa 
 causae praeiudicaret nec persona personae. quod ab aduersariis. 
 dum aliud ageretur, uoce apertissima confirmatum est. sed 
 cognitor cum quaesisset, quid de Carthaginiensi concilio catholici 
 responderent, iterum responderunt non esse contemnendam 
 similitudinem causae Primiani, quia et dominus Christus Iudaeos 
 de factis eorum conuincens perducebat ad uerum.

Deinde Donatistae longa prosecutione agebant, ut ex 
 illius auctoritate Carthaginiensis concilii confirmaretur Caeciliani 
 damnatio, quod ad tot sacerdotes uenire noluerit  quasi 
 non et Primianus ad eos, a quibus damnatus est, cum eorum 
 factionem cognosceret, simili uoluntate non uenerit , et 
 quod non expectauerit Caecilianus, ut princeps a principe ordinaretur, 
 cum aliud habeat ecclesiae catholicae consuetudo, 
 ut non Numidiae, sed propinquiores episcopi episcopum ecclesiae 
 Carthaginis ordinent, sicut nec Romanae ecclesiae <episcopum) 
 ordinat aliquis episcopus metropolitanus, sed de 
 proximo Ostiensis episcopus. hoc autem dicentes de sua consuetudine, 
 quam nescio quando instituerunt, ecclesiae catholicae 
 praeiudicare conabantur; quae consuetudo si antiqua 
 esset, hoc ipsum obiecissent Caeciliano, quando eum absentem 
 damnauerunt. dixerunt etiam scripsisse Optatum, quod Caecilianus 
 dixerit: (si traditores sunt qui me ordinauerunt, ipsi 
 ueniant et ordinent me.\' quod quidem si dictum est, ideo 
 dici potuit ad illos irridendos quibus hoc mandasse perhibetur, 
 quoniam certus erat ordinatores suos non esse traditores. non

 

 
 
 
 enim ait: (quia traditores sunt\', sed: (si traditores sunt\', ut 
 innocentia eorum probanda restaret ubi probari recte po-, 
 tuisset.

Ad haec et si qua alia prolixa prosecutione dixerunt, 
 breuiter responderunt catholici non sufficere ad causam Caeciliani 
 Carthaginiense concilium ipsos etiam iudicasse, \'qui 
 eam ad imperatorem accusando miserunt, et sic demonstrarunt 
 hoc potius esse spectandum, quod res peruenerit usque ad 
 imperatoris sententiam, cui eandem causam mittendam duxerunt. 
 hoc enim catholici instabant, ut omnibus morarum umbraculis 
 amputatis illa potius legerentur, quibus lectis olim 
 causa finita et Caeciliani innocentia manifestata luce clarius 
 appareret. quae Donatistae ut legerentur omnino nolentes quidlibet 
 aliud interponendo impediebant. nam cum cognitor quaesisset, 
 utrum prius esset factum Carthaginiense concilium et 
 postea missa fuerit ad imperatorem causa Caeciliani, dixerunt 
 catholici, quoniam consulem et diem illud concilium non haberet, 
 ad utrumque se respondere: quia, si prius causa ad imperatorem 
 missa est, quo exitu terminata sit spectari oportere, si 
 autem postea, nihilominus non istorum, sed illius iudicium 
 esse quaerendum, quo eam post iudicium suum mittendam 
 putarunt. sed cum multa Donatistae insererent de consule et 
 die, cur in suorum maiorum concilio non legeretur, ne hinc 
 falsitatis arguerentur, et assererent hanc esse ecclesiasticam 
 consuetudinem, ne dies et consules decretis episcoporum conscriberentur, 
 legi uolentes etiam concilium Cypriani, ut hoc 
 probarent, quia nihil aliud nisi morae quaerebantur  neque 
 enim catholici in eo causam suam constituerant quando ad 
 utrumque responderant, siue prius siue posterius esset illud 
 concilium, quod contra Caecilianum apud Carthaginem fecerant 
 , iussit cognitor catholicis instantibus, ut ista potius 
 quae dilata fuerant legerentur.

Tunc Donatistae aliam quaestionem interposuerunt 
 morarum plenissimam, sed re uera in qua pro se laborare 
 uoluerunt, si possent ostendere quod uolebant, illud scilicet 
 Cirtense concilium falsum esse, ubi lectae fuerant confessiones 
 traditorum inuicem sibi ignoscentium, ne schisma fieret, quia 
 ipsi legebantur inter ceteros contra Caecilianum absentem 
 sententias protulisse. hoc ergo falsum demonstrare conantes 
 multa dixerunt, sed alia leuia esse ipsi iudicantes duo quaedam 
 in ea quaestione multum commendauerunt et in eis 
 multum immorati sunt: unum, quia contra ecclesiasticam consuetudinem 
 ipsum Cirtense concilium diem et consulem haberet, 
 alterum autem, quod persecutionis tempore non posset concilium 
 congregari. exigebant ergo Donatistae a catholicis, ut 
 uel alia concilia proferrent antiqua episcoporum, ubi ostenderent 
 consules et dies etiam conscriptos, uel de ipsis sanctis 
 scripturis tale aliquid recitarent. ubi catholici cum uiderent 
 de re inanissima moras mirabiles et inexplicabiles interponi  
 quis enim eos hinc falsitatem crederet obiecturos, ubi ad 
 maiorem diligentiam temporum attestatio praenotata legeretur, 
 ne forte per hanc esset aliquando necessaria indagatio ueritatis? 
 quis ergo eos crederet hoc obiecturos, ut praepararet 
 antiqua concilia, quibus hanc consuetudinem demonstraret? 
 aut quis tunc iret et uetusta ecclesiastica archiua reuolueret? 
 , cum hoc uiderent catholici, et in Miltiadis concilio diem 
 et consulem demonstrabant et de ipsis sanctis scripturis commemorauerunt 
 prophetas indicia antiquissimorum temporum 
 suis litteris praenotasse, quoto anno cuius regis, quoto mense 
 anni, quoto die mensis factum esset super eos uerbum domini. 
 cognitor autem illud de die et consule obiectum contemnendum 
 et remouendum existimans iussit gesta apud Miltiadem 
 habita cetera recitari, et recitata sunt. quibus apparuit omnium 
 qui tunc consederant episcoporum sententiis et ipsius Miltiadis 
 Caecilianum absolutum atque purgatum, Donatum uero

 

 
 
 
 damnatam, qui praesens in prima fuerat actione conuictus, ille ille 
 a Casis Nigris, quem praesentem fuisse tunc constitit.

Sed hoc recitato cum quaereretur a Donatistis, quid responderent 
 ad illud Cirtense concilium, eo redierunt conantes falsum 
 esse monstrare, cum dixerunt tempore persecutionis congregari 
 non potuisse concilium. quod cognitor non contempsit 
 et ualidum existimans a catholicis responsionem poposcit 
 atque inter haec quaesiuit, unde probaretur tempus fuisse 
 persecutionis. tunc Donatistae protulerunt martyrum gesta, ubi 
 auditi et pro confessione passi sunt. iussit etiam cognitor 
 computare officium et renuntiare consideratis utrisque consulibus 
 et diebus, et qui de concilio Cirtensi et qui de gestis 
 martyrum legebantur, quia dictum fuerat a catholicis post 
 illorum martyrum passionem, unde persecutionis tempus probabatur, 
 prope annum consecutum fuisse usque ad consulem 
 et diem concilii Cirtensis. responsio autem computantis officii 
 mensem interfuisse suggesserat. uoluerunt grgo catholici de 
 tabulis tolli quod dixerant, ut hoc solum gesta retinerent quod 
 officium responderat  hoc enim uerius esse crediderant , sed 
 Donatistae quod a catholicis dictum erat noluerunt de tabulis 
 tolli, unde catholici non contenderunt, ut eorum in hoc calumniosus 
 animus appareret. porro autem illud erat uerius quod 
 catholici dixerant, officium autem in computando errans falsum 
 renuntiauerat, quod postea conscripta et diligentius considerata 
 gesta docuerunt, sicut potest probare quem libuerit legere et 
 non piguerit computare. nam gesta martyrum, quibus ostendebatur 
 tempus persecutionis, consulibus facta sunt Diocletiano 
 nouies et Maximiano octies pridie Idus Februarias, gesta autem 
 episcopalia decreti Cirtensis post eorundem consulatum tertio 
 Nonas Martias, ac per hoc tredecim menses interesse inueniuntur, 
 plures utique quam undecim, quos prius catholici minus 
 diligenter computando responderant; sed officium ut falleretur

 

 

 

 
 
 
 et mensem interesse responderet, eundem consulatum putauit, 
 \'post consulatum\' autem non aduertit, ubi annus iam alius 
 agebatur. proinde catholici tamquam ex uera officii responsione 
 cogebantur ostendere tempore persecutionis illos undecim uel 
 duodecim episcopos in domum priuatam conuenire potuisse, 
 Donatistis instantibus, ut hoc ex aliis conciliis ostenderent, si 
 aliquo tempore persecutionis facta episcoporum concilia reperire 
 potuissent. quod catholici quoniam tunc inquirere et ad horam 
 ueteres chartas in archiuis ecclesiasticis discutere non poterant, 
 respondebant multo facilius duodecim homines in domum conuenire 
 potuisse eo tempore, quo etiam congregationes plebium 
 fieri solebant quamuis persecutione feruente, sicut ipsis gestis 
 martyrum monstrabatur, qui confitebantur in passionibus suis 
 se collectam et dominicum egisse. hoc autem catholici dixerant 
 et antequam supputaret et responderet officium. dictum est 
 etiam a catholicis episcopalia gesta illa Cirtensia, quae diligentia 
 maiorum usque ad haec tempora seruari et inueniri 
 potuerint, sic habenda, quemadmodum illae epistulae Mensurii 
 et Secundi quas Donatistae recitauerunt. concilium quippe 
 Carthaginiense, ubi absentem Caecilianum septuaginta damnauerunt, 
 commemoratum est etiam a Miltiade habitum, ubi 
 Caecilianus est absolutus. litterae uero illae Mensurii et Secundi 
 nusquam alibi commemoratae dicebantur, unde nullo alio testimonio 
 ueritas earum asserebatur, nec tamen ideo dicebant 
 catholici falsas esse. dictum est etiam hoc a catholicis,\' ut 
 probarent Donatistae, si possent, tempore persecutionis sic 
 ad se inuicem scripsisse episcopos, quemadmodum Mensurium 
 et Secundum scripsisse proferebant. quod non ideo dicebant 
 catholici, ut hinc illas Mensurii et Secundi litteras falsas esse 
 monstrarent, quae seu uerae seu falsae essent causae nihil 
 officerent, sed ut hinc intellegerent Donatistae, quam uana 
 tergiuersatione catholicos cogerent alia proferre concilia persecutionis 
 tempore congregata, quia, si eis simili obstinatione 
 diceretur: \'proferte et uos alias epistulas persecutionis tempore 
 sic scriptas et missas, quae si aliquo modo deprehenderentur 
 et codices occultati exigi possent, et ordo et curator et cen- 
 
 
 turio et beneficiarius ad discrimen capitis peruenirent, qui 
 Secundum tradere nolentem impunitum dimisisse prodebantur\', 
 nullo modo ad horam reperirent alias epistulas tempore per-. 
 secutionis ab episcopis ad episcopos in tam longinqua terrarum 
 similiter datas.

Cum ergo hinc diuturna conflictatio fieret, saepe repetentibus 
 Donatistis non potuisse tempore persecutionis conoilium 
 congregari ad episcopum ordinandum, quia in apostasia 
 erat mundus nec erant quibus ordinaretur et cetera talia, 
 catholicis autem respondentibus, quod et episcopi facile congregarentur 
 tam pauci, ut nec concilium dici debeat, quando 
 plebes congregabantur, sicut gesta martyrum testarentur, et 
 erant sine dubio quibus ordinarentur episcopi, ipsae utique 
 plebes quas tunc solitas congregari gesta martyrum loquebantur: 
 haec cum assidue multis et uariis modis dicerentur et responderentur 
  nam et domum priuatam christianis congregandis 
 praestitam constitit tempore persecutionis, sicut in quibusdam 
 gestis martyrum legebatur, quia Donatistae dixerunt fieri non 
 potuisse, ut illo tempore domum suam quisquam praeberet, 
 et commemoratum est usque adeo non esse incredibile, quod 
 in priuatam domum pauci illi episcopi persecutionis tempore 
 conuenerunt, ut feruente persecutione etiam in carcere doceantur 
 baptizati martyres et illic a christianis celebrata sacramenta, 
 ubi christiani propter eadem sacramenta tenebantur 
 inclusi , inter haec ergo tandem aliquando saepe etiam cognitor 
 interlocutus fieri potuisse illum conuentum ab episcopis, 
 quando et plebes congregatae probabantur, compulit Donatistas, 
 ut contra concilium iudiciumque Miltiadis, quo Caecilianus 
 purgatus atque absolutus legebatur, si haberent aliquid dicerent, 
 quoniam illic potius quam in illo Cirtensi concilio causa consisteret.

Tunc Donatistae ipsum Miltiadem coeperunt crimine 
 traditionis arguere et dicere maiores suos propterea illius

 

 

 
 
 
 iudicium refugisse, quod traditor fuisset, quasi non etiam 
 indicio eius assisterent et responderent se in Caecilianum non 
 habere quod dicerent. sed tamen facto iudice intento, utrum 
 de traditionis crimine Miltiadis aliquod iudicium uel publicum 
 uel ecclesiasticum proferretur, ipsisque catholicis id ut probaretur 
 expectantibus et exigentibus legerunt Donatistae gesta 
 quaedam prolixissima apud praefectum, ubi nec praefectus 
 ipse cuiusmodi esset apparebat nec locus legebatur ubi haec 
 agebantur. sed gesta ipsa multos multa ecclesiastica tradentes 
 longissima recitatione sonuerunt, ubi nomen Miltiadis omnino 
 non sonuit. quibus peractis cum cognitor miraretur aliud 
 promissum et aliud recitatum, illi adhuc eius patientiam 
 deposcentes gesta alia recitarunt, in quibus legebatur Miltiades 
 misisse diaconos cum litteris Maxentii imperatoris et litteris 
 praefecti praetorio ad praefectum urbis, ut ea reciperent, quae 
 tempore persecutionis ablata memoratus imperator christianis 
 iusserat reddi. et cum his quoque gestis nullum Miltiadis 
 crimen et cognitori et catholicis defensoribus appareret, dixerunt 
 Donatistae Stratonem diaconum, quem cum aliis Miltiades 
 ad recipienda loca ecclesiastica miserat, superioribus gestis 
 recitatum esse traditorem, et ideo uolebant etiam Miltiadem 
 crimine traditionis aspergere, quod diacono illo non degradato 
 uteretur. in prosecutione autem sua dixerunt Miltiadem tertium 
 episcopum fuisse ab illo qui tunc erat, cum traditio illa facta 
 esset. hic cognitor requisiuit, utrum saltem in illis traditionis 
 gestis esset expressum, quod Straton diaconus fuerit, et recitatum 
 est eum hortatorem uanissimae superstitionis appellatum, 
 quod non solum ipse, sed etiam ceteri qui tradebant appellabantur. 
 sed Donatistae responderunt a gentilibus persecutoribus 
 in contumeliam religionis et diaconos et presbyteros ita uocitatos.

Ergo catholici responderunt, cum mirum non esset 
 essetque in rebus humanis usitatissimum, ut non duo tantum,

 
 
 
 uerum etiam plures homines uno nomine uocarentur, fieri 
 quidem potuisse, ut ille traditor Straton presbyter fuerit, iste 
 autem alius Straton diaconus, quoniam Donatistae dixerant 
 et diaconos et presbyteros hortatores uanissimae superstitionis 
 a gentilibus appellari; quamquam omnes clericos isto contumelioso 
 nomine gentiles appellare potuerint et multo esset 
 incertius, cuius gradus clericus ille traditor fuerit; uerumtamen 
 etiamsi eum diaconum fuisse posset ostendi, neque 
 hoc esse incredibile aut mirum, cum ante paruum tempus in 
 ipsa urbe Roma duo Petri diaconi fuerint. illud quoque additum 
 est a catholicis, quia, etsi demonstraretur, quod omnino 
 non demonstrabatur, eundem Stratonem diaconum tradidisse, 
 quem postea Miltiades ad recipienda loca ecclesiastica cum 
 aliis diaconis misit, non continuo Miltiadem isto crimine 
 aspergi, quem potuit persecutio longe facere absentem, ut hoc 
 omnino nesciret eumque innocentem putaret, quem nemo reum 
 accusando monstraret. contra haec frustra Donatistae eadem 
 per eadem diutissime clamauerunt.

Post collationem sane etiam de Cassiano Miltiadi calumniati 
 sunt, quia etiam hoc nomen et in diaconis inuenitur, 
 quos ad praefectum misit Miltiades, et in illis gestis, ubi 
 facta traditio recitata est. quod si in collatione dicerent, facile 
 potuit a catholicis responderi in tanta turba Romanorum clericorum 
 nihil mirum fuisse, si duo uel plures non solum 
 Stratones, sed etiam Cassiani reperirentur, cum in duodecim 
 apostolis non solum duo Iudae, sed etiam duo Iacobi legerentur; 
 nisi forte ipsis licuisset Casensem a Donato Carthaginiensi 
 distinguere, cum timerent, ne maior auctor ipsorum 
 Donatus Carthaginiensis damnatus in Miltiadis iudicio putaretur. 
 et catholicis non liceret in tanta multitudine clericorum 
 Romanorum habere plures similibus nominibus appellatos. 
 falsum enim erat quod Donatistae dixerant, conuenire personas, 
 conuenire loca, conuenire regiones, quando nec loca nec regiones 
 nec ipsae expressae personarum dignitates de utrisque

 
 
 
 gestis, sed sola nominum conuenientia legebatur, quam in diuersis 
 personis generis humani consuetudo frequentare non 
 cessat.

Spernens itaque cognitor incertissimas suspiciones 
 iussit aliquid manifestum contra illa gesta proferri aut certe 
 Constantini iudicium, cuius mentio iam facta fuerat, recitari. 
 et recitatum est iudicium Constantini, quemadmodum se inter 
 partes causam Caeciliani cognouisse ad Eumalium uicarium 
 Africae scripsisset, quo remotis omnibus arbitris Caecilianum 
 innocentem, illos calumniosissimos cognouisse testatus est, 
 commemorans etiam in Arelatensi oppido pro Caeciliano factum 
 episcopale iudicium, cui iudicio iam plurimi ex dissensione 
 consenserant reliquis adhuc resilientibus et discordantibus, unde 
 ipse de re tota inter partes coactus est iudicare. post harum 
 imperialium litterarum recitationem quaesiuit cognitor a Donatistis, 
 quid contra dicerent. ibi Donatistae rursus ad Miltiadis 
 calumniosam criminationem redire conati sunt; unde cum 
 essent cognitoris interlocutione depulsi et ab eis esset flagitatum, 
 ut contra iudicium Miltiadis uel imperialem sententiam 
 si haberent aliquid recitarent, responderunt etiam imperatorias 
 aures prauis suggestionibus inflatas. ibi eis cognitor respondit, 
 quod attentissime aduerterat inter partes fuisse iudicatum. at 
 illi exigere coeperunt, ut hoc legeretur, utrum inter partes 
 iudicauerit imperator. quod cum fuisset cognitore iubente recitatum, 
 nihil inuenientes quod dicerent coeperunt de consule 
 memoratis imperialibus litteris calumniari, quod sine consule 
 fuerant recitatae. hinc exorto conflictu cum Donatistae inuidiose 
 dicerent episcopale concilium cum consule fuisse recitatum 
 et imperatoris litteras consulem non habere, et catholici responderent 
 non ibi causam consistere, cognitor etiam interlocutus 
 est euidentissimis legibus definitum imperialia constituta, 
 etiamsi consules non legerentur, in dubium non uocari. deinde

 
 
 
 catholici urgebant, ut aperte dicerent falsum esse quod lectum 
 est; posse enim archiua inquiri.

Sed hinc repulsi uelut aliquid ualidissimum prolaturi 
 petierunt Optatum legi, quod et ante petiuerant, unde 
 se probaturos dicebant Caecilianum ab imperatore damnatum; 
 et promissum eis fuerat, sed dilatum. prius ergo uolebat 
 cognitor ut exprimerent, utrum litteras imperatorias arguere 
 falsitatis auderent. quod quidem illi minime audebant; tamen 
 nihilominus consulem deesse inuidiosissime causabantur. Optatum 
 uero legi multo instantius flagitabant. haec cum diutius 
 agerentur, in alia charta illarum imperialium litterarum inuentus 
 est consul. quod cum esset suggestum, Donatistae dixerunt: 
 \'certe consulem habere non debuit\'; quasi hoc aliquando 
 dictum esset, quod habere non debuerit, ac non, etiamsi consul 
 defuisset, non impediri imperialis constituti ueritatem. quod 
 cum eis cognitor identidem respondisset, recitatus est et Optatus 
 recitantibus Donatistis, ubi ait: eodem tempore idem 
 Donatus petiit, ut ei reuerti licuisset et ad Carthaginem 
 accedere; tunc a Philomeno suggestore eius 
 imperatori suggestum est, ut bono pacis Caecilianus 
 Brixae teneretur, et factum est. in quibus uerbis 
 Optati cum omnino nulla Caeciliani damnatio, sicut illi demonstraturos 
 se esse promiserant, reperiri potuisset, iussit cognitor 
 totam paginam recitari, ut de superioribus et inferioribus uerbis 
 uoluntas eius qui scripserat nosceretur. et ex officio recitatum 
 est: Caecilianus omnium supra memoratorum sententiis 
 innocens est pronuntiatus. quod cum recitaretur, 
 Donatistae dixerunt hoc se non petisse recitari, stomachantes 
 aduersus eos, qui risum tenere non poterant, cum audissent, 
 quam apertam contra semet ipsos paginam protulissent. deinde 
 cum illis uerbis, quae ipsi recitauerant, extenuasse dicerent

 

 
 
 
 Optatum damnationem Caeciliani et exprimere noluisse, flagitatum 
 est ab eis, ut aliunde manifestum legerent, quod ab illo dicerent 
 extenuatum. quod cum minime potuissent, etiam inde 
 post aliquantas morarum inanium perplexitates, cum et de 
 Donati nomine contendissent quod non Carthaginiensis, sed 
 Casensis Donatus in iudicio Miltiadis aduersus Caecilianum 
 adstitisset, quod et catholici concedebant, aliquando transitum 
 est.

Deinde quia Constantini litteris, quibus eum inter 
 partes cognouisse et pro Caeciliano contra illos iudicasse constabat, 
 cognitor eos si quid haberent respondere cogebat, petiuerunt 
 suum libellum esse recitandum, quem dicebant datum 
 Constantino a maioribus suis. in quo libello satis aperteque 
 monstrarunt, quam falsum dixerint de damnatione Caeciliani 
 apud Brixam; idem quippe libellus ostendit, quemadmodum 
 contra eos senserit Constantinus. nam ibi dicunt nullo modo A 
 se communicaturos antistiti ipsius nebuloni paratosque esse 
 perpeti quidquid eis facere uoluisset; quem Constantini antistitem 
 nebulonem utique Caecilianum intellegi uolebant. quomodo 
 ergo eum Constantini antistitem dicebant, cui se contra 
 Constantinum loquentes non communicare confirmabant, si 
 eum apud Constantinum superauerant, ita ut ab illo Brixae 
 scirent esse damnatum?

Cum ergo catholici dixissent hoc eos contra se 
 ipsos recitasse, hoc idem ipse etiam cognitor esset interlocutus, 
 addiderunt etiam illi suae falsitati conuincendae magnum 
 aliud firmamentum, recitantes ipsius Constantini litteras scribentis 
 ad Uerinum uicarium, ut libero eos dimittat arbitrio, 
 se iussisse insinuans ut de exilio remearent. in quibus litteris 
 Constantinus sic eos detestatur, ut nihil illa indulgentia possit 
 deformius inueniri. quos utique non ita culpasset, sed magis 
 laudasset, si ab eis Caecilianus apud illum uictus ab eoque 
 damnatus Brixae relegaretur. ac per hoc ista contra se ipsos

 
 
 
 proferentes atque recitantes et a Caeciliano se superatos 
 memorati imperatoris iudicio manifestissime monstrauerunt et 
 suam falsitatem, qua eum dicebant esse damnatum, apertissime 
 conuicerunt, et qui catholicos persecutionem facere, se autem 
 pati gloriabantur, Caecilianum tamen per suas accusationes 
 ab imperatore damnatum etiam falso gloriari uoluerunt. his 
 itaque recitatis cum catholici dicerent et cognitorem breuiter 
 admonerent, quod etiam ipse cernebat, pro se illa, hoc est pro 
 innocentia Caeciliani contra illos fuisse recitata et hoc idem 
 etiam ipse fuisset interlocutus, Donatistae responderunt dicentes: 
 \'de libero arbitrio nihil dicit potestas tua\'; hoc enim putantes 
 secundum Constantini litteras sibi posse a praesente cognitore 
 concedi eas etiam contra se pro Caeciliani causa recitandas 
 existimauerunt. hic cum eis cognitor respondisset aliud sibi 
 esse a praesentis temporis imperatore praeceptum, ierunt in 
 aliud, quod contra se identidem multo mirabilius protulerunt.

Recitauerunt enim alias litteras eiusdem Constantini 
 imperatoris ad Probianum proconsulem datas, quae 
 quidem consules non habebant; sed nihil quasi de obiectione 
 mutua catholici agere uoluerunt, quamuis et hinc se ipsos 
 Donatistae conuincerent quam calumniose catholicis id obiecerint, 
 cum prior chartula, ex qua recitatum est iudicium 
 Constantini, quo absolutus est Caecilianus, consules non haberet, 
 qui tamen mox in alia chartula inuenti sunt. istae 
 itaque litterae ad Probianum proconsulem datae continent 
 imperatoris iussionem, qua praecepit ut ad se Ingentius mitteretur, 
 cuius confessione in proconsulis Aeliani iudicio Felix 
 Aptugnensis ordinator Caeciliani a crimine traditionis fuerat 
 absolutus. hoc autem imperiale praeceptum ideo Donatistae 
 se recitare dicebant, ut quasi ostenderent Caeciliani causam 
 adhuc fuisse suspensam etiam post illud iudicium, quo se

 

 
 
 
 Constantinus inter partes omnia terminasse iam scripserat, 
 cum et in ipsis litteris, quas ad Probianum proconsulem datas 
 recitauerunt, quibus quasi ostenderent adhuc pendere iudicium, 
 quoniam ad se mitti iusserat imperator Ingentium, tanta contra 
 se legerint, ut omnino mirum sit quibus illa oculis aspicere 
 uel quo ore pronuntiare potuerint. ibi enim Constantinus dixit 
 ab Aeliano proconsule audientiam praestitam competentem 
 Felicemque innocentem ab exustione codicum diuinorum constitisse, 
 illos autem esse in praesentia confutandos, qui diurnis 
 diebus eum interpellare non quiescerent, ut eis liquido appareret 
 frustra eos Caeciliano inuidiam comparare et aduersus 
 eum uiolenter insurgere uoluisse. hic ergo per illas litteras 
 non solum Caecilianum, sed etiam Felicem purgatum seque 
 innocentium persecutores apud imperatorem extitisse docuerunt.

Hac autem accepta opportunitate catholici recitandam 
 protulerunt et ipsius Aeliani tunc proconsulis relationem 
 de hac re ad Constantinum datam, ubi se causam 
 Felicis audisse et finisse commemorat, et ipsa gesta proconsularia, 
 quibus absolutus est Felix et omnium necessariarum 
 personarum testimonio a traditionis crimine innocens comprobatus. 
 quibus recitatis quid contradici posset cognitor inquisiuit. 
 tunc Donatistae, quod et ante dicere coeperant, identidem 
 repetierunt quaerentes, utrum ex praecepto imperatoris directus 
 ad comitatum fuisset Ingentius, et quid postea gestum esset 
 ut ostenderetur a catholicis exigentes, et gesta proconsularia 
 quibus possent uerbis refellere conantes quibus absolutus est 
 Felix, obicientes gratiam iudicis uel suppositas fuisse personas 
 et cetera, quae solent homines contra gesta quibus uincuntur 
 suspiciosa querimonia iactitare; dicebant etiam non recte 
 Felicem absentem fuisse absolutum. ad ista responsum est a 
 catholicis omnia quae lecta sunt ad absolutionem Caeciliani 
 et Felicis apertissime pertinere, si quid autem Donatistae

 

 
 
 
 arbitrarentur misso ad comitatum Ingentio pro se fuisse iudicatum 
 et mutatum esse iudicium, quo Constantinus inter partes 
 cognoscens purgato Caeciliano illos calumniosissimos iudicauerat, 
 ipsos debere proferre. quando autem hoc catholici 
 dicebant, in illa temporis breuitate non poterant considerari 
 consules; quorum ordinem in ipsis gestis qui uoluerit considerans 
 inueniet posterius ab imperatore Constantino absolutum 
 esse Caecilianum quam Felicis causam ab Aeliano proconsule 
 discussam atque purgatam, post aliquot etiam annos Constantinum 
 scripsisse ad Uerinum uicarium quas litteras ipsi recitauerunt, 
 ubi sibi asserebant liberum arbitrium ab illo imperatore 
 concessum, in quibus litteris eos tamquam pessimos et 
 christianae pacis inimicos ostendit. quod utique non fecisset, 
 si aliquid pro illis contra Caecilianum iudicasset, cum ad 
 comitatum missus esset Ingentius. cognitor ergo interlocutus 
 est non posse gesta quae tanta roborauit antiquitas remoueri 
 nisi aliis posterioribus gestis e contrario recitatis. dictum est 
 etiam a catholicis magis ad declarandam Felicis innocentiam 
 profuisse quod absens fuerat absolutus, quia gratiae suspicio, 
 si praesens esset, potius oriretur.

Urgere deinde cognitor coepit, ut, si qua posteriora 
 gesta Donatistae haberent contra absolutionem Caeciliani 
 uel Felicis, iam iamque proferrent. hic illi ad ea, quae iam 
 totiens dixerant et catholicis totiens ad omnia respondentibus 
 transacta iam fuerant, rursus quasi a capite redire et ea replicare 
 conati sunt. ubi cum interlocutus esset cognitor, admonens 
 ut eos iam pigeret eadem repetere, quae peracta et 
 transacta iam fuerant, et identidem proferre compelleret, si 
 quid recitandum haberent aduersus Caeciliani et Felicis sic 
 euidentissimas absolutiones, et illi nihil omnino aduersus illa 
 proferentes eadem repetere non cessarent, ut de illis quae 
 dixerant iudicaretur, et contra cognitor illud potius flagitaret, 
 ut legerent, si haberent quod legi posset aduersus imperiale 
 et proconsulare iudicium. ut posset de omnibus pronuntiari.

 
 
 
 quoniam legibus prohibetur semiplenam proferre sententiam, 
 instarent etiam catholici, ut rebus omnibus cognitori manifestatis 
 et Donatistis quid respondeant non inuenientibus eadem 
 repetentibus tandem aliquando causa finiretur, in ultimo cognitor 
 dixit: (si contra nihil est quod legatis, exire dignamini, ut 
 possit plena de omnibus scribi sententia.\' et utrisque exeuntibus 
 sententiam scripsit, quam rursus intromissis partibus 
 recitauit, qua complexus est omnia, quae de prolixa trium 
 dierum actione potuit recordari. in quibus quaedam non eo 
 ordine quo gesta sunt commemorauit, omnia tamen ueraciter 
 posuit, confutatos a catholicis Donatistas omnium documentorum 
 manifestatione pronuntians.

Posteaquam facta est cum Donatistis nostra conlatio, 
 breuiter commemoraui, quae gesta sint, litterisque conprehendi 
 secundum tres dies, quibus cum eis contulimus, idque opus 
 utile existimaui, quo quisque commonitus uel sciat sine labore, 
 quid actum sit, uel consultis numeris, quos rebus singulis 
 annotaui, legat in eisdem gestis ad locum, quodcumque uoluerit, 
 quoniam fatigant illa nimia prolixitate lectorem. huius 
 autem operis titulus est: breuiculus conlationis.

Hoc opus sic incipit: Cum catholici episcopi et partis 
 Donati .