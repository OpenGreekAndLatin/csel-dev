Magna quaestio est de mendacio, quae nos in ipsis 
 cotidianis actibus nostris saepe conturbat, ne aut temere accusemus 
 mendacium, quod non est mendacium, aut arbitremur 
 aliquando . esse mentiendum honesto quodam et officioso ac 
 misericordi mendacio. quam quaestionem tam sollicite pertractabimus, 
 ut quaeramus cum quaerentibus; utrum autem 
 aliquantum inueniamus, nihil nobis temere adfirmantibus lectori 
 bene adtendenti satis indicabit ipsa tractatio. latebrosa est 
 enim nimis et quibusdam quasi cauernosis anfractibus saepe 
 intentionem quaerentis eludit, ut modo uelut elabatur e manibus 
 quod inuentum erat, modo rursus adpareat et rursus 
 absorbeatur. ad extremum tamen sententiam nostram uelut 
 certior indago conprehendet. in qua si ullus error est, cum 
 ab omni errore ueritas liberet atque in omni errore falsitas

 
 
 
 inplicet, numquam errari tutius existimo, quam cum in amore 
 nimio ueritatis et reiectione nimia falsitatis erratur. qui enim 
 seuere reprehendunt, hoc nimium dicunt esse; ipsa autem 
 ueritas fortasse adhuc dicat: nondum est satis. sane quisquis 
 legis, nihil reprehendas, nisi cum totum legeris; atque ita 
 minus reprehendes. eloquium noli quaerere; multum enim de 
 rebus laborauimus et de celeritate absoluendi tam necessarii 
 cotidianae uitae operis: unde tenuis, ac prope nulla fuit nobis 
 cura uerborum.

Exceptis igitur iocis, quae numquam sunt putata 
 mendacia — habent enim euidentissimam ex pronuntiatione 
 atque ipso iocantis affectu significationem animi nequaquam 
 fallentis, etsi non uera enuntiantis: quo genere utrum sit 
 utendum perfectis animis, alia quaestio est, quam modo enodandam 
 non suscepimus — exceptis ergo iocis prius agendum 
 est, ne mentiri existimetur qui non mentitur.

Quapropter uidendum est, quid sit mendacium. non 
 enim omnis, qui falsum dicit, mentitur, si credit aut opinatur 
 uerum esse quod dicit. inter credere autem atque opinari hoc 
 distat, quod aliquando ille, qui credit, sentit se ignorare quod 
 credit, quamuis de re, quam se ignorare nouit, omnino non 
 dubitet, si eam firmissime credit; qui autem opinatur, putat 
 se scire quod nescit. quisquis autem hoc enuntiat quod uel 
 creditum animo uel opinatum tenet, etiamsi falsum sit, non

 

 
 
 
 mentitur. hoc enim debet enuntiationis suae fidei, ut illud 
 per eam proferat, quod animo tenet, et sic habet, ut profert. 
 nec ideo tamen sine uitio est, quamuis non mentiatur, si. aut 
 non credenda credit aut quod ignorat nosse se putat, etiamsi 
 uerum sit; incognitum enim habet pro cognito. quapropter 
 ille mentitur, qui aliud habet in animo et aliud uerbis uel 
 quibuslibet significationibus enuntiat. unde etiam duplex cor 
 dicitur esse mentientis, id est duplex cogitatio: una rei eius, 
 quam ueram esse uel scit uel putat et non profert; altera eius 
 rei, quam pro ista profert sciens falsam esse uel putans. ex quo 
 fit, ut possit falsum dicere non mentiens, -si putat ita esse, 
 ut dicit, quamuis non ita sit; et ut possit uerum dicere 
 mentiens. si putat falsum esse et pro uero enuntiat, quamuis 
 reuera ita sit, ut enuntiat. ex animi enim sui sententia, non 
 ex rerum ipsarum ueritate uel falsitate mentiens aut non 
 mentiens iudicandus est. potest itaque ille, qui falsum pro 
 uero enuntiat, quod tamen uerum esse opinatur, errans dici 
 et temerarius; mentiens autem non recte dicitur, quia cor 
 duplex cum enuntiat non habet nec fallere cupit, sed fallitur. 
 culpa uero mentientis est in enuntiando animo suo fallendi 
 cupiditas; siue fallat, cum ei creditur falsum enuntianti; 
 siue non fallat, uel cum ei non creditur uel cum uerum 
 enuntiat uoluntate fallendi quod non putat uerum. quod cum 
 ei creditur, non utique fallit, quamuis fallere uoluerit: nisi

 
 
 
 hactenus fallit, quatenus putatur ita etiam nosse uel putare 
 ut enuntiat.

Quamquam subtilissime quaeratur, utrum, cum abest 
 uoluntas fallendi, absit omnino mendacium. 
 
 Quid enim? si quisque falsum loquens, quod falsum 
 esse existimat, ideo tamen facit, quia putat sibi non credi, 
 ut eo modo falsa fide absterreat eum, cui loquitur, quem 
 sentit sibi nolle credere? hic enim studio non fallendi mentitur, 
 si mendacium est enuntiare aliquid aliter quam scis esse 
 uel putas; si autem mendacium non est nisi cum aliquis 
 enuntiat uoluntate fallendi, non mentitur iste, qui propterea 
 falsum loquitur, quamuis nouerit uel putet falsum esse quod 
 loquitur, ut ille, cui loquitur, non ei credendo non fallatur, 
 quia eum sibi non crediturum uel scit uel putat. unde si 
 adpareat fieri posse, ut aliquis propterea falsum dicat, ne 
 fallatur ille, cui dicitur, existit aliud e contrario genus propterea 
 uerum dicentis, ut fallat. qui enim uerum ideo loquitur, 
 quia sentit sibi non credi, ideo utique uerum dicit, ut 
 fallat; scit enim uel existimat propterea falsum putari posse 
 quod dicitur, quoniam ab ipso dicitur. quamobrem cum ideo 
 uerum dicit, ut falsum putetur, -ideo uerum dicit, ut fallat. 
 quaerendum ergo est, quis potius mentiatur: utrum ille, qui 
 falsum dicit, ne fallat, an ille, qui uerum dicit, ut fallat, cum 
 et ille sciat uel putet falsum se dicere et iste sciat uel 
 putet uerum se dicere. iam enim diximus eum, qui nescit

 
 
 
 falsum esse quod enuntiat, non mentiri, si hoc putat uerum, 
 eumque potius mentiri, qui etiam uerum enuntiat, cum falsum 
 putat, quia ex animi sui sententia iudicandi sunt. de illis 
 itaque non parua quaestio est, quos proposuimus: unum, qui 
 scit aut putat se falsum dicere et ideo dicit, ne fallat — 
 uelut si aliquam uiam nouerit obsideri a latronibus et timens, 
 ne per illam pergat homo, cuius saluti prospicit et eum scit 
 sibi non credere, dicat eam uiam non habere latrones ad hoc, 
 ut iliac non eat, dum ideo credit latrones ibi esse, quia ille 
 dixit non ibi esse, cui non credere statuit mendacem putans alterum 
 autem, qui sciens aut putans uerum esse quod dicit, 
 ad hoc tamen dicit, ut fallat; tamquam si homini non sibi credenti 
 dicat latrones in illa uia esse, ubi reuera eos esse cognouit, 
 ut ille, cui dicit, per illam uiam magis pergat atque ita in 
 latrones incidat, dum putat falsum esse quod ille dixerit. quis 
 ergo istorum mentitur: ille, qui elegit falsum dicere, ne fallat, 
 an ille, qui elegit uerum dicere, ut fallat? ille, qui falsum dicendo 
 egit, ut uerum sequeretur cui dixit, an iste, qui uerum 
 dicendo egit, ut falsum sequeretur cui dixit? an forte ambo 
 mentiti sunt? ille, quia uoluit falsum dicere, iste, quia uoluit 
 fallere. an potius neuter eorum mentitus est? ille, quia uoluntatem 
 habuit non fallendi, et ille, quia uoluntatem habuit uerum 
 dicendi. non enim nunc agitur, quis eorum peccauerit, sed 
 quis mentitus sit. cito enim uidetur ille peccasse, qui uerum 
 dicendo egit, ut homo incideret in latrones, ille autem non

 

 

 
 
 
 peccasse uel etiam bene fecisse, qui falsum dicendo egit, ut 
 homo perniciem deuitaret. sed possunt exempla ista conuerti, 
 ut et ille aliquid grauius eum pati uelit, quem falli non 
 uult — multi enim quaedam uera cognoscendo sibi intulerunt 
 perniciem, si talia fuerunt, ut eos latere debuerint — et iste II 
 aliquid commodi uelit adipisci eum, quem uult falli. nonnulli 
 enim, qui sibi mortem intulissent, si aliquid mali, quod uere 
 contigerat, de caris suis cognouissent, falsum putando sibi 
 pepercerunt; atque ita falli eis profuit, sicut aliis offuit uera 
 cognoscere. non ergo id agitur, quo animo consulendi aut 
 nocendi uel ille falsum dixit, ne falleret, uel iste uerum dixit. 
 ut falleret; sed exceptis commodis aut incommodis eorum. 
 quibus locuti sunt, quantum ad ipsam ueritatem falsitatemque 
 adtinet, quaeritur, quis eorum an uterque neuterue mentitus 
 sit. si enim mendacium est enuntiatio cum uoluntate falsum 
 enuntiandi, ille potius mentitus est, qui falsum dicere uoluit 
 et dixit quod uoluit, quamuis, ne falleret, dixerit; si autem 
 mendacium est quaelibet enuntiatio cum uoluntate fallendi. 
 non ille, sed iste mentitus est, qui etiam uerum dicendo fallere 
 uoluit. quodsi mendacium est enuntiatio cum uoluntate alicuius 
 falsitatis, ambo mentiti sunt, quia et ille suam enuntiationem 
 falsam esse uoluit et ille de uera sua falsum credi 
 uoluit. porro si mendacium est enuntiatio falsum enuntiare 
 uolentis, ut fallat, neuter mentitus est, quia et ille habuit 
 uoluntatem falsum dicendo uerum persuadere et iste, ut 
 falsum persuaderet, uerum dicere. aberit igitur omnis temeritas 
 atque omne mendacium, cum et id, quod uerum

 
 
 
 credendumque cognouimus, cum opus est, enuntiamus et id uolumus 
 persuadere, quod enuntiamus. si autem uel quod falsum est 
 uerum putantes uel quod incognitum est nobis pro cognito 
 habentes uel quod credendum non est credentes uel, cum id 
 non opus est, enuntiantes tamen non aliud quam id, quod 
 enuntiamus, persuadere conamur: non abest quidem temeritatis 
 error, sed abest omne mendacium. nulla enim definitionum 
 illarum timenda est, cum bene sibi conscius est animus hoc 
 se enuntiare, quod uerum esse aut nouit aut opinatur aut 
 credit, neque uelle aliquid nisi quod enuntiat persuadere.

Sed utrum sit utile aliquando mendacium, multo maior 
 magisque necessaria quaestio est. utrum ergo mentiatur quisquis 
 fallendi non habet uoluntatem uel etiam id agit, ne 
 fallatur, cui aliquid enuntiat, quamuis enuntiationem ipsam 
 falsam habere uoluerit, quia ideo uoluit, ut uerum persuaderet; 
 et utrum mentiatur quisquis etiam uerum uolens enuntiat 
 causa fallendi, dubitari potest. nemo autem dubitat mentiri 
 eum, qui uolens falsum enuntiat causa fallendi. quapropter 
 enuntiationem falsam cum uoluntate ad fallendum prolatam 
 manifestum est esse mendacium. sed utrum hoc solum sit 
 mendacium, alia quaestio est. 
 
 Interim de hoc genere, in quod omnes consentiunt, inquiramus: 
 utrum aliquando sit utile falsum aliquid enuntiare 
 cum uoluntate fallendi. nam qui hoc sentiunt, adhibent testimonia 
 sententiae suae, commemorantes Sarram, cum risisset, 
 angelis negasse quod riserit; Iacob a patre interrogatum

 

 

 
 
 
 respondisse, quod ipse esset Esau maior filius eius; Aegyptias, 
 quoque obstetrices, ne infantes Hebraei nascentes interficerentur, 
 etiam deo adprobante et remunerante mentitas et multa 
 eius modi exempla eligentes eorum hominum mendacia commemorant, 
 quos culpare non audeas atque ita fatearis aliquando 
 esse posse non solum reprehensione non dignum, sed 
 etiam dignum laude mendacium. addunt etiam, quo non solos 
 premant diuinis libris deditos, sed etiam omnes homines 
 sensumque communem dicentes: si quis ad te confugiat, qui 
 mendacio tuo possit a morte liberari, non es mentiturus? si 
 aliquid aegrotus interroget, quod ei scire non expedit, qui 
 etiam possit te non respondente grauius adfligi, audebisne aut 
 uerum dicere in perniciem hominis aut silere potius quam 
 honesto et misericordi mendacio ualitudini eius opitulari? his 
 atque talibus copiosissime se arbitrantur urgere, ut, si consulendi 
 causa exigit, aliquando mentiamur.

Contra illi, quibus placet numquam mentiendum, multo 
 fortius agunt, utentes primo auctoritate diuina, quoniam in 
 ipso Decalogo scriptum est: falsum testimonium ne 
 dicas, quo genere complectitur omne mendacium; quisquis 
 enim aliquid enuntiat, testimonium perhibet animo suo. sed 
 ne quis contendat non omne mendacium falsum testimonium 
 esse appellandum, quid dicturus est ad id, quod scriptum est: 
 os quod mentitur occidit animam? quod ne quis arbitretur 
 exceptis aliquibus mentientibus posse intellegi, alio 
 loco legat: perdes omnes, qui loquuntur mendacium.

 

 
 
 
 unde ore suo ipse dominus, sit, inquit, in ore uestro: 
 est est, non non; quod autem amplius est, a malo 
 est. hinc et apostolus, cum exuendum ueterem hominem 
 praeciperet, quo nomine omnia peccata intelleguntur, consequenter 
 ait in primis ponens: quapropter deponentes 
 mendacium loquimini ueritatem.

Nec illis, quae de ueteribus libris mendaciorum exempla 
 prolata sunt, terreri se dicunt: ubi quidquid gestum est, 
 figurate accipi potest, quamuis reuera contigerit; quidquid 
 autem figurate fit aut dicitur, non est mendacium. omnis 
 enim enuntatio ad id, quod enuntiat, referenda est. omne 
 autem figurate aut factum aut dictum hoc enuntiat, quod 
 significat eis, quibus intellegendum prolatum est. unde credendum 
 est illos homines, qui propheticis temporibus digni 
 auctoritate fuisse commemorantur, omnia, quae scripta sunt 
 de illis, prophetice gessisse atque dixisse; nec minus prophetice 
 eis accidisse, quaecumque sic acciderunt, ut eodem prophetico 
 spiritu memoriae litterisque mandanda iudicarentur. de obstetricibus 
 autem, quia non eas possunt dicere prophetico spiritu 
 significandi futuri ueri gratia aliud pro alio renuntiasse Pharaoni, 
 etiamsi aliquid ipsis nescientibus quod per eas actum 
 est significauit, pro gradu suo dicunt adprobatas et remuneratas 
 a deo. qui enim nocendi causa mentiri solet, si iam consulendi 
 causa mentiatur, multum profecit. sed aliud est, quod

 

 
 
 
 per se ipsum laudabile proponitur, aliud, quod in deterioris 
 conparatione praeponitur. aliter enim gratulamur, cum sanus 
 est homo, aliter, cum melius habet aegrotus. nam in scripturis 
 ipsis iustificata etiam Sodoma dicitur in conparatione scelerum 
 populi Israhel. et ad hanc regulam dirigunt omnia mendacia, 
 quae proferuntur de ueteribus libris nec reprehensa inueniuntur 
 uel reprehendi non possunt, ut aut indole proficientium et 
 spe adprobentur aut significationis alicuius causa non sint 
 omnino mendacia.

Et ideo de libris noui testamenti exceptis figuratis significationibus 
 domini, si uitam moresque sanctorum et facta ac 
 dicta consideres, nihil tale proferri potest, quod ad imitationem 
 prouocet mentiendi. simulatio enim Petri et Barnabae non 
 solum commemorata, uerum etiam reprehensa atque correcta 
 est. non enim, ut nonnulli putant, ex eadem simulatione etiam 
 Paulus \'apostolus aut Timotheum circumcidit aut ipse quaedam 
 ritu iudaeico sacramenta celebrauit, sed ex illa libertate 
 sententiae suae, qua praedicauit nec gentibus prodesse circumcisionem 
 nec iudaeis obesse. unde nec illos astringendos ad 
 consuetudinem iudaeorum nec illos a paterna deterrendos censuit. 
 unde illa uerba eius sunt: circumcisus quis uocatus 
 est? non adducat [praeputium]. in praeputio quis 
 uocatus est? non circumcidatur. circumcisio 
 nihil est, et praeputium nihil est sed obseruatio 
 mandatorum dei. unusquisque in qua uocatione 
 uocatus est, in ea permaneat. quomodo enim potest 
 adduci praeputium quod praecisum est? sed \'non

 

 
 
 
 adducat\' dixit \'non ita uiuat\', quasi praeputium adduxerit, 
 id est, quasi in eam partem, quam nudauit, rursus tegmen 
 carnis adtraxerit et quasi iudaeus esse destiterit, sicut alibi 
 dicit: circumcisio tua praeputium facta est. et 
 hoc non tamquam cogens dixit apostolus aut illos manere in 
 praeputio aut iudaeos in consuetudine patrum suorum, sed ut 
 neutri in alteram cogerentur, potestatem autem haberet quisque 
 manendi in sua consuetudine, non necessitatem. neque 
 enim, si uellet iudaeus, ubi nullum perturbaret, recedere a 
 iudaeicis obseruationibus, prohiberetur ab apostolo, quando 
 quidem consilium in eis permanendi ad hoc dedit, ne superfluis 
 perturbati iudaei ad ea, quae saluti essent necessaria, non 
 uenirent, neque ab illo prohiberetur, si uellet quisquam gentilium 
 ideo circumcidi, ut hoc ipsum ostenderet, non se 
 detestari quasi noxium, sed indifferenter habere tamquam 
 signaculum, cuius utilitas iam tempore praeterisset; non enim, 
 si salus ex eo iam nulla esset, etiam exitium inde metuendum 
 fuit. ideoque et Timotheus, cum in praeputio uocatus esset, 
 tamen, quia de iudaea matre ortus erat et ostendere cognatis 
 suis debebat ad eos lucrifaciendos non hoc se didicisse in 
 disciplina christiana, ut illa sacramenta, quae legis ueteris 
 essent, abominaretur, circumcisus est ab apostolo: ut 
 hoc modo demonstrarent iudaeis non ideo gentes non ea 
 suscipere, quia mala sunt et perniciose a patribus obseruata, 
 sed quia iam saluti non necessaria post aduentum tanti sacramenti, 
 quod per tam longa tempora tota uetus illa scriptura 
 propheticis figurationibus parturiuit. nam et Titum

 

 
 
 
 circumcideret, cum hoc urgerent iudaei, nisi subintroducti falsi 
 fratres ideo fieri uellent, ut haberent, quod de ipso Paulo 
 disseminarent, tamquam eorum ueritati cesserit, qui spem 
 salutis euangelicae in circumcisione carnis atque eius modi 
 obseruationibus esse praedicarent et sine his nemini Christum 
 prodesse contenderent, cum contra nihil prodesset Christus 
 eis, qui eo animo circumciderentur, ut ibi esse salutem putarent, 
 unde est illud: ecce ego Paulus dico uobis, quia, 
 si circumcidamini, Christus uobis nihil proderit. 
 ex hac igitur libertate Paulus paternas obseruationes obseruauit, 
 hoc unum cauens et praedicans, ne sine his salus christiana 
 nulla putaretur. Petrus autem simulatione sua, tamquam 
 in iudaismo salus esset, cogebat gentes iudaeizare, quod 
 uerba Pauli ostendunt dicentis: quomodo gentes cogis 
 iudaeizare? non enim cogerentur, nisi uiderent eum sic 
 eas obseruare, quasi praeter illas salus esse non posset. Petri 
 ergo simulatio libertati Pauli non est conparanda. et ideo 
 Petrum amare debemus libenter correctum, non autem astruere 
 etiam de auctoritate Pauli mendacium, quia et Petrum coram 
 omnibus in rectam uiam reuocauit, ne gentes per eum iudaeizare 
 cogerentur, et ipse suae praedicationi adtestatus est, qui 
 cum putaretur hostis paternarum traditionum eo quod nolebat 
 eas inponere gentibus, non aspernatus eas ipse more 
 patrio celebrare satis ostendit hoc in eis Christo adueniente 
 remansisse, ut nec iudaeis essent perniciosae nec gentibus 
 necessariae nec iam cuiquam hominum salutares.

Quodsi auctoritas mentiendi nec de antiquis libris proferri 
 potest, uel quia non est mendacium, quod figurate gestum 
 dictumue recipitur, uel quia bonis ad imitandum non proponitur, 
 quod in malis, cum proficere coeperint, in peioris conparatione 
 laudatur, nec de noui testamenti libris, quia correctio 
 potius quam simulatio, sicut lacrimae potius quam negatio 
 Petri est imitanda. 
 
 Iam illis exemplis, quae de communi uita proferuntur, 
 multo confidentius adserunt non esse credendum. prius enim 
 docent iniquitatem esse mendacium multis documentis litterarum 
 sanctarum et eo maxime, quod scriptum est: odisti. 
 domine, omnes qui operantur iniquitatem, perdes 
 omnes qui loquuntur mendacium. aut enim, ut solet 
 scriptura, sequenti uersu exposuit superiorem, ut, quoniam 
 latius solet patere iniquitas, intellegamus nominato mendacio 
 tamquam speciem iniquitatis significare uoluerit, aut, si aliquid 
 interesse arbitrantur, tanto peius est mendacium, quanto 
 grauius positum est (perdes) quam \'odisti*. forte enim 
 odit aliquem deus aliquanto mitius, ut eum non perdat; quem 
 uero perdit, tanto uehementius odit, quanto seuerius punit. 
 odit autem omnes, qui operantur iniquitatem; at omnes, qui 
 loquuntur mendacium, etiam perdit. quo constituto quis eorum, 
 qui haec asserunt, commouebitur illis exemplis, cum dicitur: 
 quid? si ad te homo confugiat, qui mendacio tuo possit a morte 
 liberari? illa enim mors, quam stulte timent homines, qui 
 peccare non timent, non animam, sed corpus occidit, sicut

 

 
 
 
 dominus in euangelio docet - unde praecipit, ne ipsa timeatur 
 — os autem, quod mentitur, non corpus, sed animam 
 occidit. his enim uerbis apertissime scriptum est: os autem, 
 quod mentitur, occidit animam. quomodo ergo non 
 peruersissime dicitur, ut alter corporaliter uiuat, debere alterum 
 spiritaliter mori? nam et ipsa dilectio proximi ex sua 
 cuiusque terminum accepit. diliges, inquit, proximum 
 tuum tamquam te ipsum. quomodo ergo quisque diligit 
 tamquam se ipsum, cui ut praestet uitam temporalem, ipse 
 amittit aeternam? quandoquidem si pro illius temporali uita 
 suam ipsam temporalem perdat, non est iam diligere sicut 
 se ipsum, sed plus quam se ipsum: quod sanae doctrinae 
 regulam excedit. multo minus igitur aeternam suam pro 
 alterius temporali mentiendo amissurus est. temporalem plane 
 uitam suam pro aeterna uita proximi non dubitabit Christianus 
 amittere; hoc enim praecessit exemplum, ut pro nobis dominus 
 ipse moreretur. ad hoc enim et ait: hoc est mandatum 
 meum, ut diligatis inuicem, sicut et ego dilexi 
 uos. maiorem dilectionem nemo habet, quam ut 
 animam suam ponat pro amicis suis. non enim quisquam 
 est ita desipiens, ut dicat aliud quam saluti sempiternae 
 hominum consuluisse dominum uel faciendo, quod praecepit, 
 uel praecipiendo, quod fecit. cum igitur mentiendo uita aeterna 
 amittatur, numquam pro cuiusquam temporali uita mentiendum 
 est. enimuero isti, qui stomachantur et indignantur, si 
 nolit aliquis mendacio perimere animam suam, ut alius senescat

 

 
 
 
 in carne, quid, si etiam furto nostro, quid, si adulterio liberari 
 possit aliquis de morte? ideone furandum est aut moechandum? 
 nesciunt enim ad hoc se cogere, ut, si laqueum ferat 
 homo et stuprum petat, confirmans, quod sibi collum ligabit, 
 nisi ei concedatur, quod petit, consentiatur propter animam, 
 sicut ipsi dicunt, liberandam. quod si absurdum et nefarium 
 est, cur animam suam quisque mendacio corrumpat, ut alter 
 uiuat in corpore, cum, si suum corpus propterea corrumpendum 
 daret, omnium iudicio nefariae turpitudinis damnaretur? 
 proinde non est in ista quaestione adtendendum, nisi utrum 
 iniquitas sit mendacium. quod cum supra commemoratis documentis 
 asseratur, uidendum est ita quaeri, utrum pro alterius 
 salute mentiri aliquis debeat, ac si quaereretur, utrum pro 
 alterius salute iniquus esse aliquis debeat. quod si respuitis 
 animae salus, quae non potest nisi aequitate seruari, et se ut 
 praeponamus non solum alterius, sed etiam nostrae saluti 
 temporali iubet, quid restat, inquiunt, quo dubitare debeamus 
 numquam omnino esse mentiendum? non enim dici potest esse 
 aliquid in temporalibus commodis salute ac uita corporali 
 maius aut carius. unde si nec ipsa praeponenda est ueritati, 
 quid obici potest propter quod mentiendum esse contendant, 
 qui aliquando putant oportere mentiri?

Pudicitia quippe corporis quia multum honorabili 
 persona uidetur occurrere et pro se flagitare mendacium, ut, si 
 stuprator inruat, qui possit mendacio deuitari, sine dubitatione 
 mentiendum sit, facile responderi potest nullam esse pudicitiam 
 corporis, nisi ab integritate animi pendeat: qua disrupta 
 cadat necesse est, etiamsi intacta uideatur, et ideo non in

 
 
 
 rebus temporalibus esse numerandam, quasi quae inuitis possit 
 auferri. nullo modo igitur se animus mendacio corrumpit pro 
 corpore suo, quod scit manere incorruptum, si ab ipso animo 
 incorruptio non recedat. quod enim uiolenter non praecedente 
 libidine patitur corpus, uexatio potius quam corruptio nominanda 
 est. aut si omnis uexatio corruptio est, non omnis 
 corruptio turpis est, sed quam libido procurauerit aut cui libido 
 consenserit. quanto autem praestantior est animus corpore. 
 tanto sceleratius corrumpitur. ibi ergo seruari potest pudicitia. 
 ubi nulla nisi uoluntaria potest esse corruptio. certe enim si 
 stuprator corpus inuaserit, qui nec ui contraria possit nec 
 ullo consilio uel mendacio deuitari, necesse est fateamur 
 aliena libidine pudicitiam non posse uiolari. quapropter quoniam 
 nemo dubitat meliorem esse animum corpore, integritati 
 corporis integritas animi praeponenda est, quae in aeternum 
 seruari potest. quis autem dixerit integrum animum esse 
 mentientis? etenim libido quoque ipsa recte definitur adpetitus 
 animi, quo aeternis bonis quaelibet temporalia praeponuntur. 
 nemo itaque potest conuincere aliquando esse mentiendum, 
 nisi qui potuerit ostendere aeternum aliquod bonum obtineri 
 posse mendacio. sed cum tanto quisque ab aeternitate discedat, 
 quanto a ueritate discedit, absurdissimum est dicere 
 discedendo inde posse ad boni aliquid aliquem peruenire. aut 
 si est aliquod bonum aeternum, quod non conplectatur ueritas, 
 non erit uerum, et ideo nec bonum erit, quia falsum erit. ut 
 autem animus corpori, ita ueritas etiam ipsi animo

 
 
 
 praeponenda est, ut eam non solum magis quam corpus, sed etiam 
 magis quam se ipsum adpetat animus. ita quippe erit integrior 
 et castior, cum eius potius inmutabilitate quam sua mutabilitate 
 perfruetur. si autem Loth, cum ita iustus esset, ut 
 angelos etiam hospites suscipere mereretur, stuprandas filias 
 Sodomitis obtulit, ut feminarum potius ab eis corpora quam 
 uirorum corrumperentur, quanto diligentius atque constantius 
 animi castitas in ueritate seruanda est, cum uerius ipse corpori 
 suo quam corpus uirile femineo corpori praeferatur I

Quodsi quisquam putat ideo cuiquam pro alio 
 esse mentiendum, ut interim uiuat aut in his rebus, quas 
 multum diligit, non offendatur, quo possit ad aeternam ueritatem 
 peruenire discendo, non intellegit primo nullum esse 
 flagitium, quod non eadem condicione suscipere cogatur, sicut 
 iam superius demonstratum est, deinde ipsius doctrinae auctoritatem 
 intercipi et penitus interire, si eis, quos ad illam 
 perducere conamur, mendacio nostro persuademus aliquando 
 esse mentiendum. cum enim doctrina salutaris partim credendis, 
 partim intellegendis rebus constet nec ad ea, quae intellegenda 
 sunt, perueniri possit, nisi prius credenda credantur, 
 quomodo credendum est ei, qui putat aliquando esse mentiendum, 
 ne forte et tunc mentiatur, cum praecipit ut credamus? 
 unde enim sciri potest, utrum et tunc habeat aliquam 
 causam, sicut ipse putat, officiosi mendacii, existimans falsa 
 narratione hominem territum posse a libidine cohiberi atque 
 hoc modo etiam ad spiritalia se consulere mentiendo arbitretur? 
 quo genere admisso atque adprobato omnis omnino

 

 
 
 
 fidei disciplina subuel-titur: qua subuersa nec ad intellegentiam 
 peruenitur, cui capiendae ista paruulos nutrit. atque ita 
 omnis doctrina ueritatis aufertur, cedens licentiosissimae 
 falsitati, si mendacio uelut officioso alicunde penetrandi aperitur 
 locus. aut enim temporalia commoda, uel propria uel 
 aliena, ueritati praeponit, quicumque mentitur — quo quid 
 fieri potest peruersius? — aut cum ueritati adipiscendae 
 opitulante mendacio uult facere idoneum, intercludit aditum 
 ueritati; nolens enim, cum mentitur, esse aptus fit, cum 
 uerum dicit, incertus. quamobrem aut non est credendum 
 bonis aut credendum est eis, quos credimus debere aliquando 
 mentiri, aut non est credendum bonos aliquando mentiri: 
 horum trium primum perniciosum est, secundum stultum; 
 restat ergo, ut numquam mentiantur boni.

Sic ista quaestione ex utraque parte considerata 
 atque tractata non tamen facile ferenda sententia est; sed 
 adhuc diligenter audiendi, qui dicunt nullum esse tam malum 
 factum, quod non in peioris deuitatione faciendum sit; pertinere 
 autem ad facta hominum non solum quidquid faciunt, 
 sed quidquid etiam cum consensione patiuntur. unde, si extitit 
 causa, ut eligeret Christianus turificare idolis, ne consentiret 
 stupro, quod persecutor ei, nisi faceret, minabatur, recte 
 uidentur quaerere, cur non etiam mentiretur, ut tantam illam 
 turpitudinem deuitaret. ipsam enim consensionem, qua se 
 stuprum pati mallet quam turificare idolis, non passionem 
 dicunt esse, sed factum: quod ne faceret, elegit turificare.

 
 
 
 quanto igitur mendacium procliuius elegisset, si mendacio 
 posset a sancto corpore tam inmane flagitium remouere!

In qua propositione ista sunt, quae merito quaeri 
 possunt: utrum talis consensio pro facto habenda sit; aut 
 utrum consensio dicenda sit, quae non habet adprobationem; 
 aut utrum adprobatio sit, cum dicitur: expedit hoc pati potius 
 quam illud facere; et utrum recte ille fecerit turificare quam 
 stuprum pati; et utrum mentiendum esset potius, si ea condicio 
 daretur, quam turificandum. sed si talis consensio pro facto 
 habenda est, homicidae sunt etiam, qui occidi maluerunt quam 
 falsum testimonium dicere, et quod est homicidium grauius, 
 in se ipsos. cur enim hoc pacto non dicatur, quod ipsi se 
 occiderint, quia hoc elegerunt in se fieri, ne facerent quod 
 cogebantur? aut si grauius putatur alium occidere quam se 
 ipsum, quid? si haec condicio martyri proponeretur, ut, si 
 nollet de Christo falsum testimonium dicere atque immolare 
 daemonibus, ante oculos ipsius alius non quilibet homo, sed 
 pater eius occideretur, rogans etiam filium, ne id perseuerantia 
 sua fieri permitteret, nonne manifestum est illo in testimonii 
 fidelissimi sententia permanente solos homicidas futuros fuisse. 
 qui patrem eius occiderent, non illum etiam parricidam? sicut 
 ergo huius tanti sceleris particeps iste non esset, cum elegisset 
 patrem suum potius ab aliis interfici, etiam sacrilegum, cuius 
 anima raperetur ad poenas, quam fidem suam falso testimonio 
 uiolare: sic talis ille consensus non eum faceret tanti flagitii 
 participem, si male facere ipse nollet, quidquid alii propterea 
 fecissent, quia ipse non faceret. quid enim tales persecutores

 
 
 
 dicunt nisi: fac male, ne nos faciamus? qui si uere nobis 
 facientibus non fecissent, nec sic eis nostro scelere suffragari 
 deberemus. nunc uero, quando iam faciunt, cum ista [non] 
 dicunt, cur nobiscum potius quam soli turpes atque nocentes 
 sint? non enim consensus ille dicendus est, quia non adprobamus 
 quod faciunt, semper optantes et, quantum in nobis 
 est, prohibentes, ne faciant, factumque ipsorum non solum 
 non committentes cum eis, sed etiam quanta possumus detestatione 
 damnantes.

Quomodo, inquis, non cum eis facit, quando illi hoc 
 non facerent, si ipse illud faceret? hoc modo frangimus ianuam 
 cum effractoribus, quia, si non eam clauderemus, illi non 
 frangerent, et occidimus homines cum latronibus, si scire 
 contingat hoc eos esse facturos, quia, si nos praeuenientes 
 eos occideremus, illi non occiderent alios. aut si fateatur 
 nobis aliquis parricidium se facturum, nos cum eo facimus. 
 si, cum possumus, eum, priusquam faciat, non interficimus. 
 quando aliter eum uel cohibere uel inpedire non possumus. 
 totidem uerbis enim dici potest: fecisti cum eo, quia hoc 
 ille non fecisset, si tu illud fecisses. ego utrumque malum 
 fieri nollem; sed id tantum cauere potui, ne fieret, quod 
 erat in mea potestate; alterum autem alienum, quod meo 
 praecepto extinguere non potui, meo malefacto inpedire non 
 debui. non ergo peccantem adprobat, qui pro alio non 
 peccat; et neutrum placet ei, qui utrumque nollet admitti, 
 sed illud, quod ad se pertinet, etiam potestate non perpetrat, 
 quod autem ad alterum, sola uoluntate condemnat. et ideo

 
 
 
 proponentibus illam condicionem atque dicentibus: si non 
 turificaueris, hoc patieris, si respondisset: ego neutrum eligo, 
 utrumque detestor, ad nihil horum uobis consentio, inter haec 
 uerba atque talia, quae certe quoniam uera essent, nulla eius 
 consensio, nulla adprobatio teneretur; quaecumque ab eis 
 passus esset, illi deputaretur iniuriarum acceptio, illis commissio 
 peccatorum. debuitne igitur, ait quispiam, stuprum perpeti 
 potius quam turificare? si quaeris, quid debuerit, neutrum 
 debuit. si enim dixero aliquid horum debuisse, aliquid horum 
 adprobabo, cum inprobem utrumque. sed si quaeritur, quid 
 horum potius debuit euitare qui utrumque non potuit, sed 
 alterutrum potuit, respondebo: suum peccatum potius quam 
 alienum et leuius potius, quod suum, quam grauius, quod 
 alienum. ut enim salua diligentiore inquisitione interim concedam 
 grauius esse stuprum quam turificationem, illa tamen 
 ipsius erat, illud alienum factum, quamuis id ipse perpeteretur; 
 cuius autem factum, eius et peccatum. quamuis enim 
 grauius sit homicidium quam furtum, peius est tamen facere 
 furtum quam pati homicidium. itaque si cuiquam proponeretur, 
 ut, si furtum facere nollet, interficeretur, hoc est committeretur 
 in eum homicidium, quia utrumque euitare non posset, id 
 euitaret potius, quod suum peccatum esset, quam quod alienum. 
 nec ideo et illud eius fieret, quia in eum committeretur 
 et quia id posset euitare, si suum uellet admittere.

Totus itaque huius quaestionis nodus ad hoc adducit. 
 ut quaeratur, utrum alienum nullum peccatum, quamuis in 
 te commissum, tibi inputetur, si leuiore tuo peccato id possis 
 euitare nec facis, an excepta est omnis inmunditia corporalis. 
 nemo enim aliquem inmundum fieri dicit, si occidatur aut 
 mittatur in carcerem aut in uinculis habeatur aut flagelletur 
 ceterisque tormentis et cruciatibus adfligatur aut proscribatur 
 damnisque afficiatur grauissimis usque ad ultimam nuditatem 
 aut spolietur honoribus atque ingentes accipiat contumelias 
 per quaecumque conuicia: quidquid horum quisque iniuste 
 passus fuerit, nemo est tam demens, qui eum inmundum fieri 
 dicat. at si fimo perfundatur aut si tale aliquid ei per os 
 infundatur uel inculcetur patiaturue muliebria, omnium fere 
 sensus abhorret, et constupratum atque inmundum uocant. 
 ita igitur concludendum est, ut quaecumque aliena peccata 
 exceptis his, quae inmundum faciunt in quem committuntur. 
 non euitet quisque peccatis suis neque pro se neque pro quoquam, 
 sed ea sufferat potius fortiterque patiatur, etsi nullis 
 peccatis suis ea debet euitare neque mendacio, illa uero, quae 
 ita committuntur in homine, ut eum faciant inmundum, etiam 
 peccatis nostris euitare debeamus, ac per hoc nec peccata 
 dicenda sint, quae propterea fiunt, ut illa inmunditia deuitetur. 
 quidquid enim ita fit, ut, nisi fieret, iuste reprehenderetur, non 
 est peccatum. ex quo conficitur, ut nec illa inmunditia uocanda 
 sit, quando euitandi eam nulla facultas est; habet enim etiam 
 tunc, quod recte agat qui eam patitur, ut patienter ferat,

 
 
 
 quidquid non potest euitare. nullus autem recte agens inmundus 
 fieri potest quolibet contagio corporali. inmundus est enim 
 ante deum omnis iniquus. mundus ergo est omnis iustus, etsi 
 non ante homines, tamen ante deum, qui sine errore iudicat. 
 proinde nec cum ea patitur data euitandi potestate, contactu 
 ipso inmundus fit, sed peccato, quo ea, cum posset, noluit 
 euitare. nullum enim peccatum esset, quidquid propter illa 
 euitanda factum esset. propter haec igitur euitanda quisquis 
 mentitus fuerit, non peccat.

An aliqua etiam mendacia excipienda sunt, ut satius 
 sit hanc pati quam illa committere? quod si ita est, non 
 quidquid factum fuerit, ut illa inmunditia deuitetur, non est 
 peccatum, quandoquidem sunt quaedam mendacia, quae grauius 
 sit admittere quam illam pati. nam si aliquis ad stuprum 
 quaeratur, qui possit occultari mendacio, quia audet dicere 
 nec tunc esse mentiendum? at si tali mendacio possit latere, 
 quod alterius famam laedat eius inmunditiae falso crimine, 
 ad quam patiendam ille quaeritur — tamquam si dicatur 
 quaerenti nominato aliquo casto uiro atque ab huius modi 
 flagitiis alieno: uade ad illum, et ipse tibi procurabit, quo 
 libentius utaris, nouit enim tales et diligit, atque ita iste 
 ab eo, quem quaerebat, posset auerti — nescio utrum alterius 
 fama mendacio uiolanda sit, ne alterius corpus aliena 
 libidine uioletur. et omnino numquam pro aliquo mentiendum 
 est eo mendacio, quod alterum laedat, etsi leuius laeditur, 
 quam ille, nisi ita mentireris, laederetur, quia nec panis 
 alienus inuito, quamuis ualentiori, auferendus est, ut alatur

 

 
 
 
 infirmior, nec innocens inuitus uirgis caedendus est, ne alius 
 occidatur. plane, si uelint, fiat, quia nec laeduntur, cum ita 
 uolunt. 
 
 Sed utrum etiam uolentis fama falso stupri crimine 
 laedenda sit, ut ab alterius corpore stuprum auertatur, magna 
 quaestio est. et nescio, utrum facile reperiatur, quomodo 
 iustum sit uolentis famam falso stupri crimine maculari quam 
 ipso stupro corpus inuiti.

Sed tamen si talis optio proponeretur ei, qui turificare 
 idolis quam muliebria perpeti maluit, ut, si illud uellet euitare, 
 famam Christi aliquo mendacio uiolaret, insanissimus 
 esset, si faceret. plus etiam dico, quia insanus esset, si 
 alienae libidinis euitandae causa, ne id in eo fieret, quod 
 nulla sua libidine pateretur, Christi euangelium falsis Christi 
 laudibus infalsaret, magis euitans alienam corruptionem in 
 corpore suo quam in doctrina sanctificationis animarum atque 
 corporum corruptionem suam. quamobrem a doctrina religionis 
 atque ab eis omnino enuntiationibus, quae propter doctrinam 
 religionis enuntiantur, cum illa docetur et discitur, omnia 
 penitus mendacia remouenda sunt; nec ulla omnino causa 
 inueniri posse credatur, cur in rebus talibus mentiendum sit, 
 quando nec ideo in ea doctrina mentiendum est, ut ad eam 
 ipsam quisque facilius perducatur. fracta enim uel leuiter 
 diminuta auctoritate ueritatis omnia dubia remanebunt: quae 
 nisi uera credantur, teneri certa non possunt. licet igitur uel 
 dissertori ac disputatori atque praedicatori rerum aeternarum

 
 
 
 uel narratori aut pronuntiatori rerum temporalium ad aedificandam 
 religionem atque pietatem pertinentium occultare in 
 tempore quidquid occultandum uidetur, mentiri autem numquam 
 licet, ergo nec occultare mentiendo.

Hoc primitus et firmissime constituto de ceteris 
 mendaciis securius quaeritur. sed consequenter etiam uidendum 
 est remouenda esse etiam omnia mendacia, quae aliquem 
 laedunt iniuste, quia nulli est iniuria uel leuior inferenda, 
 ut ab alio grauior repellatur. nec illa sunt admittenda mendacia, 
 quae quamuis non obsint alteri, nulli tamen prosunt 
 et obsunt eis ipsis, qui gratis mentiuntur. ipsi enim proprie 
 mendaces dicendi sunt. interest enim inter mentientem atque 
 mendacem. nam mentiens est etiam qui mentitur inuitus; 
 mendax uero amat mentiri atque habitat animo in delectatione 
 mentiendi. iuxta ponendi sunt et qui de mendacio uolunt 
 placere hominibus, non ut alicui faciant iniuriam uel inferant 
 contumeliam — iam enim supra hoc genus remouimus — 
 sed ut suaues sint in sermonibus suis. isti ab illo genere, in 
 quo mendaces posuimus, hoc differunt, quod illos mentiri 
 delectat gaudentes de ipsa fallacia, istis autem placere libet 
 de suauiloquio, qui tamen ueris mallent placere, sed quando 
 non facile inueniunt uera, quae grata sint audientibus, mentiri 
 eligunt potius quam tacere. difficile est tamen, ut isti totam 
 narrationem falsam aliquando suscipiant; sed plerumque ueris 
 falsa contexunt, ubi suauitas eos deserit. haec autem duo 
 genera mendaciorum non obsunt credentibus, quia nihil de 
 doctrina religionis ueritatisque falluntur aut de ullo commodo 
 uel utilitate sua. sufficit enim eis, ut iudicent fieri potuisse

 
 
 
 quod dicitur et fidem habeant homini, quem non debent temere 
 existimare mentientem. quid enim obest, si credo patrem aut 
 auum alicuius uirum bonum fuisse, etiamsi non fuit, aut usque 
 ad Persas militando peruenisse, etiamsi a Roma numquam 
 recessit? ipsis autem mentientibus ualde obsunt: illis quidem, 
 quia sic deserunt ueritatem, ut fallacia laetentur, istis, quia 
 se malunt placere quam uerum.

Istis generibus sine ulla dubitatione damnatis 
 sequitur genus mendacii tamquam gradatim ad meliora surgentibus, 
 quod beniuolis et bonis uulgo tribui solet, cum ille, 
 qui mentitur, non solum alteri non obest, sed etiam prodest 
 alicui. de isto genere est tota contentio, utrumne sibi obsit, 
 qui sic prodest alteri, ut faciat contra ueritatem. aut si 
 ueritas illa sola dicenda est, quae ipsas mentes intimo atque 
 incommutabili lumine inlustrat, facit certe contra aliquod 
 uerum, quia etsi falluntur corporis sensus, contra uerum 
 tamen facit, qui dicit aliquid ita esse uel non ita, quod ei 
 nec mens nec sensus nec opinatio sua fidesue renuntiat. utrum 
 ergo non sibi obsit, qui hoc modo alteri prodest, an illa conpensatione 
 non obsit sibi, qua prodest alteri, magna quaestio est. si 
 ita est, consequenter etiam sibi prodesse debet per mendacium, 
 quod nulli obest. sed ea conexa sunt, et istis concessis necessario 
 trahuntur quae multum conturbant. si enim quaeratur, 
 quid obsit homini copiis superfluis redundanti, si de innumeris 
 milibus frumentorum amittat unum modium, qui tamen modius 
 possit ad necessarium uictum prodesse furanti, consequens 
 erit, ut et furtum sine reprehensione fieri possit et falsum

 
 
 
 testimonium sine peccato dici. quo quid dici potest peruersius? 
 an uero, si alius furatus esset illum modium et tu 
 uideres interrogatusque esses, mentireris honeste pro paupere 
 et, si id pro tua paupertate facias, culpaberis? quasi amplius 
 alium quam te diligere debeas. utrumque ergo turpe atque 
 uitandum est.

Sed fortassis exceptionem addendam quis putet, ut sint 
 quaedam honesta mendacia, quae non solum nulli obsunt, 
 sed etiam nonnullis prosunt, exceptis his, quibus crimina 
 occultantur et defenduntur: ut ideo sit illud turpe mendacium, 
 quod quamuis nulli obsit et prosit pauperi, furtum tamen 
 occultat; si autem ita nulli obesset et prodesset alicui, ut 
 etiam nullum peccatum occultaret atque defenderet, turpe 
 non esset. uelut si quispiam pecuniam suam te uidente absconderet, 
 ne per furtum aut uim amitteret, atque inde interrogatus 
 mentireris, neque obesses cuiquam et ei prodesses, 
 cui opus erat illud occultum, et nullum peccatum mentiendo 
 texisses. non enim quisquam peccat abscondendo rem suam, 
 quam timet amittere. sed si propterea non peccamus mentiendo, 
 quia nullius peccatum tegentes et nulli obsumus et 
 alicui prosumus, quid agimus de ipso peccato mendacii? ubi 
 enim positum est: ne furtum feceris, ibi positum est: 
 ne falsum testimonium dixeris. cum ergo singula prohibeantur, 
 cur falsum testimonium tunc est culpabile, si furtum 
 tegat uel aliquod alium peccatum; si autem nulla defensione 
 peccati per se ipsum fiat, non est culpabile cum ipsum 
 furtum per se culpabile sit et cetera peccata? an occultare 
 peccatum mentiendo non licet, facere licet?

Quod si absurdum est, quid dicemus? an falsum testimonium 
 non est, nisi cum quisque ita mentitur, ut aut crimen 
 confingat in aliquem aut alicuius crimen occultet aut quoquo 
 modo quemquam in iudicio premat? uidetur enim testis iudici 
 necessarius ad causae cognitionem. sed si hactenus testem 
 scriptura nominaret, non diceret apostolus: inuenimur et 
 falsi testes dei, si testimonium diximus aduersus 
 deum, quia excitauerit Christum, quem non excitauit. 
 ita enim ostendit falsum testimonium esse mendacium, 
 etiamsi in cuiusquam falsa laude dicatur. 
 
 
 An forte tunc dicit falsum testimonium qui mentitur, 
 cum aut alicuius peccatum uel fingit uel tegit aut alicui 
 obest quoquo modo? si enim mendacium, quod aduersus uitam 
 cuiusquam temporalem dicitur, detestabile est, quanto magis 
 quod aduersus uitam aeternam! sicuti est omne mendacium, 
 si in doctrina religionis fiat. et ideo falsum testimonium 
 uocat apostolus, si quis de Christo, etiam quod ad eius 
 laudem uidetur pertinere, mentiatur. si autem mendacium 
 sit, quod neque cuiusquam peccatum aut confingat aut tegat 
 nec a iudice quaeratur et nulli obsit et prosit alicui, nec falsum 
 testimonium esse nec reprehensibile mendacium?

Quid ergo? si ad christianum homicida confugiat aut 
 uideat, quo confugit, et de hac re interrogetur ab eo, qui ad 
 supplicium quaerit hominem hominis interfectorem, mentiendum 
 est? quomodo enim non tegit peccatum mentiendo, cum 
 ille, pro quo mentitur, peccatum sceleratum admiserit? an

 

 
 
 
 quia non de peccato eius interrogatur, sed de loco, ubi lateat? 
 ergo mentiri ad cuiusquam tegendum peccatum malum est, 
 mentiri autem ad tegendum peccatorem non est malum? ita 
 sane, ait quispiam; non enim tunc peccat quisquam, cum 
 euitat supplicium, sed cum facit aliquid dignum supplicio. 
 pertinet autem ad disciplinam Christianam, ut neque de cuiusquam 
 correctione desperetur neque cuiquam paenitendi aditus 
 intercludatur. quid? si ad iudicem ductus de ipso loco, ubi 
 se ille occultet, interrogeris, dicturus es aut: non ibi est, 
 ubi eum scis esse, aut: non noui et non uidi, quod nosti 
 et uidisti? dicturus ergo es falsum testimonium et occisurus 
 animam tuam, ne occidatur homicida? an usque ad conspectum 
 iudicis mentieris, iudice autem quaerente iam uerum 
 dices, ne sis falsus testis? ipse igitur hominem proditione 
 occisurus es. etiam proditorem quippe diuina scriptura detestatur. 
 an forte proditor non est, qui iudici interroganti uerum 
 indicat, esset autem proditor, si quemquam ultro ad exitium 
 deferret? quid? si de iusto atque innocente ubi lateat sciens 
 a iudice interrogeris, qui tamen ad mortem a maiore potestate 
 iussus est rapi, ut ille, qui interrogat, exsecutor sit legis 
 non conditor? an ideo non erit falsum testimonium, quod pro 
 innocente mentieris, quia nec ille iudex, sed exsecutor interrogat? 
 quid? si ipse conditor legis interroget aut quilibet iudex 
 iniquus ad supplicium quaerens innocentem? quid facies? 
 falsus testis an proditor eris? an ille erit proditor, qui iusto 
 iudici latentem homicidam ultro detulerit, et ille non erit, 
 qui iudici iniusto, ubi lateat innocens quem quaerit occidere,

 
 
 
 interroganti indicauerit eum, qui se fidei eius commiserat? 
 an inter crimen falsi testimonii et proditionis dubius incertusque 
 remanebis? an tacendo uel profitendo te non esse dicturum 
 certus utrumque uitabis? cur ergo non hoc facias, priusquam 
 ad iudicem uenias, ut caueas etiam mendacium? euitato 
 enim mendacio omne testimonium falsum effugies, sine omne 
 mendacium sit falsum testimonium siue non omne; euitato 
 autem falso testimonio, quod tu esse intellegis, non effugies 
 omne mendacium. quanto ergo fortius, quanto excellentius 
 dices: nec prodam nec mentiar!

Fecit hoc episcopus quondam Thagastensis ecclesiae, 
 Firmus nomine, firmior uoluntate. nam cum ab eo quaereretur 
 homo iussu imperatoris per apparitores ab eo missos, 
 quem ad se confugientem diligentia quanta poterat occultabat, 
 respondit quaerentibus nec mentiri se posse nec hominem 
 prodere passusque tam multa tormenta corporis — nondum 
 enim erant imperatores christiani — permansit in sententia. 
 deinde ad imperatorem ductus usque adeo mirabilis adparuit. 
 ut ipse homini, quem seruabat, indulgentiam sine ulla difficultate 
 inpetraret. quid hoc fieri potest fortius adque constantius? 
 sed ait quisquam timidior: paratus esse possum ad quaelibet 
 ferenda tormenta uel etiam mortem obeundam, ne peccem; 
 cum autem peccatum non sit ita mentiri, ut neque cuiquam 
 obsis neque falsum testimonium dicas et prosis alicui, stultum 
 est et graue peccatum uoluntaria frustra sustinere tormenta 
 et fortassis utilem salutem ac uitam incassum saeuientibus 
 proicere. a quo quaero, cur timeat, quod scriptum est:

 

 
 
 
 falsum testimonium non dices, et non timeat, quod de deo 
 dictum est: perdes omnes, qui loquuntur mendacium? 
 non, inquit, scriptum est: omne mendacium. sed ita intellego, 
 ac si sit scriptum: perdes omnes, qui loquuntur falsum testimonium. 
 at nec ibi dictum est: omne falsum testimonium. 
 sed ibi positum est, inquit, ubi cetera quae omni modo mala 
 sunt. numquid et illud quod ibi est: non occides? quod 
 si omni modo malum est, quomodo ab hoc crimine excusabuntur 
 iusti, qui post legem datam multos occiderunt? sed 
 respondetur, quod non ipse occidat, qui iusti alicuius praecepti 
 minister est. horum ergo timorem sic accipio, ut tamen 
 illum laudabilem uirum, qui nec mentiri uoluit nec hominem 
 prodere, et melius arbitrer intellexisse, quod scriptum est, et 
 intellectum fortiter impleuisse.

Sed uenitur aliquando ad huius modi articulum, ut 
 non interrogemur, ubi sit ille qui quaeritur, neque cogamur, 
 ut eum prodamus, si sic occultatus est, ut inueniri facile nisi 
 proditus nequeat, sed quaeritur a nobis, utrum illo loco sit 
 an non sit. ubi si eum esse scimus, tacendo eum prodimus 
 uel etiam dicendo nequaquam nos esse dicturos, utrum ibi 
 sit, an non sit; ex hoc enim colligit ille, qui quaerit, ibi eum 
 esse; ubi si non esset, nihil aliud ab eo, qui mentiri nollet 
 nec hominem prodere, nisi eum non ibi esse responderetur. 
 ita per nostram uel taciturnitatem uel talia uerba homo proditur, 
 ut intret qui quaerit, si potestatem habet et inuenit 
 eum: qui tamen ab eius inuentione mendacio nostro posset

 

 
 
 
 auerti. quapropter si nescis ubi sit, nulla est causa occultandae 
 ueritatis, sed te nescire fatendum est. si autem scis ubi sit, siue 
 ibi sit, ubi quaeritur, siue alibi, non est dicendum, cum quaesitum 
 fuerit, utrum ibi sit an non sit: non dico quod quaeris. 
 sed dicendum: scio, ubi sit, sed numquam monstrabo. nam si 
 de uno loco non respondeas et te non esse proditurum fatearis. 
 tale est, ac si eundem locum digito ostendas; monetur enim 
 certa suspicio. si autem primo fatearis te scire ubi sit, sed non 
 dicere, potest fortasse ab illo loco inquisitor auerti et tibi iam 
 incumbere, ut ubi est a te prodatur. pro qua fide atque humanitate 
 quidquid fortiter tuleris, non solum non culpabile, sed 
 etiam laudabile iudicatur, exceptis dumtaxat his, quae si passus 
 fuerit homo, non fortiter, sed inpudice ac turpiter pati dicitur. 
 hoc est enim ultimum mendacium, de quo diligentius tractandum 
 est.

Nam primum est ad euitandum capitale mendacium 
 longeque fugiendum, quod fit in doctrina religionis: ad 
 quod mendacium nulla condicione quisquam debet adduci. 
 secundum autem, ut aliquem laedat iniuste: quod tale est, 
 ut et nulli prosit et obsit alicui. tertium, quod ita prodest 
 alteri, ut obsit alteri, quamuis non ad inmunditiam obsit 
 corporalem. quartum, quod fit sola mentiendi fallendique libidine, 
 quod merum mendacium est. quintum, quod fit placendi 
 cupiditate de suauiloquio. his omnibus penitus euitatis atque 
 reiectis sequitur sextum genus, quod et nulli obest et prodest 
 alicui: uelut si quispiam pecuniam alicuius iniuste tollendam 
 sciens, ubi sit, nescire se mentiatur quocumque interrogante.

 
 
 
 septimum, quod et nulli obest et prodest alicui excepto, si 
 iudex interrogat: uelut si nolens hominem ad mortem quaesitum 
 prodere mentiatur, non solum iustum atque innocentem, 
 sed et reum, quia christianae disciplinae sit, ut neque de 
 cuiusquam correctione desperetur neque cuiquam paenitendi 
 aditus intercludatur. de quibus duobus generibus, quae solent 
 habere magnam controuersiam, satis tractauimus et quid nobis 
 placeret ostendimus, ut suscipiendis incommoditatibus, quae 
 honeste ac fortiter tolerantur, haec quoque genera deuitentur 
 a fortibus et fidelibus et ueracibus uiris ac feminis. octauum 
 est genus mendacii, quod et nulli obest et ad hoc prodest, 
 ut ab inmunditia corporali aliquem tueatur, dumtaxat ea, 
 quam superius commemorauimus. nam etiam non lotis manibus 
 manducare inmunditiam putabant iudaei. aut si et hanc 
 quisquam inmunditiam uocat, non tamen talem, pro qua euitanda 
 mentiendum sit. si autem mendacium tale est, quod alicui 
 faciat iniuriam, etiamsi ab hac inmunditia, quam omnes homines 
 abhorrent ac detestantur, muniat hominem, utrum et hoc 
 genere mentiendum sit, si talis fiat iniuria per mendacium, 
 quae non sit in eo genere inmunditiae, de quo nunc agimus, 
 alia quaestio est; non enim iam de mendacio quaeritur, sed 
 quaeritur, utrum alicui facienda sit iniuria etiam non per 
 mendacium, ut illa ab altero inmunditia depellatur: quod

 

 
 
 
 nullo modo putauerim. quamquam proponantur leuissimae iniuriae 
 — ueluti est illa, quam de uno modio amisso supra 
 commemoraui — et multum perturbent, utrum non debeamus 
 facere cuiquam uel talem iniuriam, si ea potest alius, 
 ne stuprum patiatur, defendi aut muniri. sed, ut dixi, alia 
 quaestio est. 
 
 Nunc illud, quod instituimus, peragamus: utrum mentiendum 
 sit, si etiam ineuitabilis condicio proponatur, ut aut 
 hoc faciamus aut stuprum patiamur uel aliquam execrabilem 
 inquinationem, etiamsi mentiendo nulli faciamus iniuriam.

De qua re patebit aliquis considerationi locus, si prius 
 diuinas auctoritates, quae mendacium prohibent, diligenter 
 discutiamus. si enim ipsae nullum dant locum, frustra quaerimus 
 qua exeamus; tenendum est enim omni modo praeceptum 
 dei et uoluntas dei in his, quae tenendo praeceptum eius passi 
 fuerimus, aequo animo sequenda; si autem relaxatur aliquis 
 exitus, non est in tali causa recusandum mendacium. propterea 
 diuinae scripturae non solum praecepta dei continent, sed etiam 
 uitam moresque iustorum, ut, si forte occultum est, quemadmodum 
 accipiendum sit quod praecipitur, in factis iustorum 
 intellegatur. exceptis itaque his factis, quae potest quisque ad 
 allegoricam significationem referre, quamuis gesta esse nemo 
 ambigat — sicuti sunt fere omnia in libris ueteris testamenti; 
 quis enim ibi aliquid audeat adfirmare non pertinere ad figuratam 
 praenuntiationem ? quippe cum apostolus etiam filios

 

 
 
 
 Abrahae, quos utique naturali ordine propagandi populi editos esse 
 atque uixisse facillime dicitur (non enim monstra et prodigia 
 nata sunt, ut ad significationem aliquam ducant animum) duo 
 tamen testamenta significare asserat et beneficium illud mirabile, 
 quod deus populo Israhel praestitit ad eruendos eos de 
 seruitute, qua in Aegypto premebantur, poenamque uindictae, 
 cum in itinere peccassent, in figura contigisse dicat, quae 
 facta inuenies, quibus istam regulam deroges et adfirmare 
 praesumas ad figuram aliquam non esse redigenda? — his 
 ergo exceptis ea, quae in nouo testamento a sanctis facta sunt, 
 ubi morum imitandorum euidentissima commendatio est, ualeant 
 ad exempla intellegendarum scripturarum, quae in praeceptis 
 digesta sunt.

Velut cum legimus in euangelio: accepisti alapam, 
 para alteram maxillam. exemplum autem patientiae nullum 
 quam ipsius domini potentius et excellentius inuenimus. 
 at ipse, cum alapa percussus esset, non ait: ecce altera maxilla, 
 sed ait: si male dixi, exprobra de malo; si autem 
 bene, quid me caedis? ubi ostendit illam praeparationem 
 alterius maxillae in corde faciendam. quod etiam apostolus 
 Paulus utique nouerat; nam et ipse, cum esset alapa percussus, 
 ante pontificem non ait: percute maxillam alteram, 
 sed, percutiet te dominus, inquit, paries dealbate; 
 et tu sedes iudicare me secundum legem, et contra 
 legem iubes me percuti? altissime intuens sacerdotium

 

 
 
 
 iudaeorum iam tale factum fuisse, ut nomine forinsecus niteret, 
 intrinsecus autem luteis concupiscentiis sorderet: quod transiturum 
 esse uindicta domini uidebat in spiritu, cum illud 
 diceret; sed tamen cor paratum habebat non solum ad alias 
 alapas accipiendas, sed etiam quaelibet tormenta pro ueritate 
 patienda cum eorum dilectione, a quibus illa pateretur.

Scriptum est etiam: ego autem dico uobis, non 
 iurare omnino. iurauit autem ipse apostolus in epistulis 
 suis et sic ostendit, quomodo accipiendum esset quod dictum 
 est: dico uobis, non iurare omnino: ne scilicet iurando 
 ad facilitatem iurandi ueniatur, ex facilitate ad consuetudinem 
 atque ita ex consuetudine in periurium decidatur. et ideo non 
 inuenitur iurasse nisi scribens, ubi consideratio cautior non 
 habet linguam praecipitem. et hoc utique a malo, sicut dictum 
 est: quod autem amplius est, a malo est, non tamen 
 suo, sed eorum infirmitatis, quibus etiam sic fidem facere 
 conabatur. nam quod loquens iurasset, dum non scriberet, 
 nescio utrum aliqua de illo scriptura narrauerit. et tamen 
 dominus, omnino, ait. non iurare; non enim concessit, 
 ut id liceret scribentibus. sed quia praecepti uiolati reum 
 Paulum, praesertim in epistulis conscriptis atque editis ad 
 spiritalem uitam salutemque populorum nefas est dicere, 
 intellegendum est illud, quod positum est \'omnino\', ad hoc 
 positum, ut, quantum in te est, non affectes, non ames, non 
 quasi pro bono cum aliqua delectatione adpetas iusiurandum.

Sicut illud: nolite cogitare de crastino, et: 
 nolite itaque cogitare quid manducetis et quid 
 bibatis et quid induamini. cum autem uidemus et

 

 
 
 
 ipsum dominum habuisse loculos, quo ea quae dabantur mittebantur, 
 ut seruari possent ad usus pro tempore necessarios, 
 et ipsos apostolos procurasse multa fratrum indulgentiae non 
 solum in crastinum, sed etiam in prolixius tempus inpendentis 
 famis, sicut in Actibus apostolorum legimus: satis elucet illa 
 praecepta sic intellegenda, ut nihil operis nostri temporalium 
 adipiscendorum amore uel timore egestatis tamquam ex necessitate 
 faciamus.

Item dictum est apostolis, ut nihil secum portantes 
 in uia ex euangelio uiuerent. et quodam loco etiam ipse 
 dominus significauit, cur hoc dixerit, cum addidit: dignus 
 est enim operarius mercede sua. ubi satis ostendit 
 permissum hoc esse, non iussum, ne forte qui hoc faceret, 
 ut in opere praedicationis uerbi aliquid ab eis, quibus praedicaret, 
 in usus uitae huius sumeret, inlicitum aliquid se 
 facere arbitraretur. posse tamen laudabilius non fieri in apostolo 
 Paulo satis demonstratum est. qui cum diceret: communicet 
 autem qui catechizatur uerbum ei, qui se 
 catechizat in omnibus bonis, et multis locis id salubriter 
 fieri ab eis, quibus uerbum praedicatur, ostenderet, 
 sed tamen ego, inquit, non sum usus hac potestate. 
 potestatem ergo dedit dominus, cum ista diceret, non imperio 
 constrinxit. ita pleraque in uerbis intellegere non ualentes in 
 factis sanctorum colligimus quemadmodum oporteat accipi, quod 
 facile in aliam partem duceretur, nisi exemplo reuocaretur.

Sic ergo quod scriptum eat: os autem, quod 
 mentitur, occidit animam, de quo ore dixerit, quaeritur. 
 plerumque enim scriptura cum os dicit, conceptaculum ipsum 
 cordis significat, ubi placet et decernitur quidquid etiam per 
 uocem, cum uerum loquimur, enuntiatur, ut corde mentiatur. 
 cui placet mendacium, possit autem non corde mentiri, qui 
 per uocem aliud quam est in animo ita profert, ut maioris mali 
 euitandi causa malum se admittere nouerit, cui tamen utrumque 
 displiceat. et qui hoc asserunt, ita dicunt etiam illud intellegendum, 
 quod scriptum est: qui loquitur ueritatem in 
 corde suo, quia semper in corde ueritas loquenda est; non 
 autem semper in ore corporis, si aliqua causa cauendi maioris 
 mali aliud, quam in animo est, uoce proferri exigat. et esse 
 quidem os cordis ex hoc iam intellegi potest, quod ubi locutio 
 est, ibi os non absurde intellegitur. non recte diceretur: qui 
 loquitur in corde suo, nisi et os in corde recte intellegeretur. 
 quamquam et eo ipso loco, ubi scriptum est: os autem. 
 quod mentitur, occidit animam, si circumstantia lectionis 
 consideretur, non accipitur fortasse aliud quam os cordis. 
 obscurum enim responsum ibi est, ubi homines latet, qui os 
 cordis, nisi os corporis consonet, audire non possunt. illud 
 autem os dicit in eo loco scriptura peruenire ad auditum 
 spiritus domini, qui repleuit orbem terrarum, ita ut etiam 
 labia et uocem et linguam commemoret in eo loco nec tamen 
 omnia sinat intellectus nisi de corde accipi, quia dominum 
 dicit non latere quod dicitur; quod autem bono isto ad aures 
 nostras pertinente dicitur, nec homines latet. ita quippe

 

 
 
 
 scriptum est: humanus est enim spiritus sapientiae, et 
 non liberabit maledicum a labiis eius, quoniam 
 renum illius testis est deus, et cordis illius scrutator 
 est uerus et linguae illius auditor. quoniam 
 spiritus domini repleuit orbem terrarum, et hoc 
 quod continet omnia scientiam habet uocis. propter 
 hoc qui loquitur iniqua, non potest latere, sed 
 nec praeteriet illum corripiens iudicium. in cogitationibus 
 enim inpii interrogatio erit; sermonum 
 autem illius auditio a domino ueniet ad correptionem 
 iniquitatum illius, quoniam auris zeli audit 
 -omnia, et tumultus murmurationum non abscondetur, 
 custodite ergo uos a murmuratione, quae 
 nihil prodest, et a detractione parcite linguae: 
 quoniam responsum obscurum in uacuum non ibit, 
 os autem, quod mentitur, occidit animam. uidetur 
 ergo his minari, qui obscurum putant et secretum esse, quod 
 corde agitant atque uersant; tam uero clarum ostendere uoluit 
 hoc esse auribus dei, ut etiam tumultum eum appellauerit.

Manifeste etiam in euangelio inuenimus os cordis, ut 
 uno loco et corporis et cordis os dominus commemorasse inueniatur, 
 ubi ait: adhuc et uos sine intellectu estis? 
 non intellegitis, quia omne quod in os intrat, in 
 uentrem uadit et in secessum emittitur? quae 
 autem procedunt de ore, de corde exeunt, et ea 
 coinquinant hominem. de corde enim exeunt cogitationes 
 malae, homicidia, adulteria,

 

 

 
 
 
 fornicationes, furta, falsa testimonia, blasphemiae. haec sunt 
 quae coinquinant hominem. hic si unum os quod est 
 corporis intellexeris, quomodo intellecturus es: quae autem 
 procedunt de ore, de corde exeunt, cum et sputus et 
 uomitus de ore procedat? nisi forte tunc quisque non coinquinatur, 
 cum edit aliquid inmundum, coinquinatur autem, 
 cum id euomit. quod si absurdissimum est, restat, ut os 
 cordis intellegamus a domino expositum, cum ait: quae procedunt 
 de ore, de corde exeunt. nam et furtum, cum 
 possit, et saepe ita fiat, in silentio corporalis uocis atque oris 
 perpetrari, dementissimum est sic intellegere, ut tunc putemus 
 quemquam peccato furti contaminari, cum id fatetur aut indicat, 
 cum autem id tacite committit, incoinquinatum arbitrari. at 
 uero si ad os cordis quod dictum est referamus, nihil omnino 
 peccati tacite committi potest; non enim committitur, nisi ex 
 ore illo interiore procedat.

Sicut autem quaeritur de quo ore dixerit: os autem, 
 quod mentitur, occidit animam, ita quaeri potest, de 
 quo mendacio. uidetur enim de illo proprie dicere, quo cuiquam 
 detrahitur. ait enim: abstinete ergo uos a murmuratione, 
 quae nihil prodest, et a detractione 
 parcite linguae. fit autem ista detractatio per maliuolentiam, 
 cum quisque non solum ore ac uoce corporis profert, 
 quod confingit in aliquem, sed etiam tacitus talem uult credi — 
 quod est utique ore cordis detrahere — quod dicit obscurum 
 et occultum deo esse non posse.

Nam quod alio loco scriptum est: noli uelle

 

 
 
 
 mentiri omne mendacium, non ad hoc uolunt ualere, ut nullo 
 mendacio quisque mentiatur. itaque cum alius dixerit ex isto 
 scripturae testimonio usque adeo generaliter omne mendacium 
 esse detestandum, ut etiam, si quis mentiri uelit, etiamsi 
 non mentiatur, iam uoluntas ipsa damnanda sit, atque ad hoc 
 interpretetur, quod non dictum est: noli mentiri omne mendacium, 
 sed: noli uelle mentiri omne mendacium, ut 
 non solum mentiri, sed nec uelle mentiri quisque audeat ullo 
 mendacio, dicit alius:
 
 immo quod ait: noli uelle mentiri 
 omne mendacium, de ore cordis exterminandum atque 
 alienandum esse mendacium uoluit, ut a quibusdam mendaciis 
 ore corporis abstinendum sit, sicut illa sunt maxime, quae 
 pertinent ad doctrinam religionis, a quibusdam uero non sit 
 ore corporis abstinendum, si maioris mali euitandi causa 
 exigit, ore autem cordis ab omni mendacio penitus abstinere 
 debeamus. ubi oportet intellegi quod dictum est: noli 
 uelle; uoluntas quippe ipsa quasi os cordis accipitur, ut 
 non pertineat ad os cordis, cum maius malum cauentes mentimur 
 inuiti. est et tertius intellectus, quo sic accipias: noli 
 omne, ut exceptis aliquibus mendaciis mentiri te sinat. tamquam 
 si diceret: noli uelle credere omni homini, non utique ut 
 nulli crederetur, moneret, sed ut non omnibus, aliquibus autem 
 crederetur. et id, quod sequitur: assiduitas enim eius 
 non proficiet ad bonum, ita sonat, quasi non a mendacio, 
 sed ab assiduo mendacio, id est a consuetudine atque amore 
 mentiendi prohibere uideatur. quo profecto delabatur, quisquis 
 uel omni mendacio putauerit abutendum — ita enim nec 
 illud cauebit, quod fit in doctrina pietatis et religionis: quo

 

 
 
 
 sceleratius quid facile inuenias non inter omnia mendacia, sed 
 inter omnia peccata? — uel alicui mendacio, quamuis facili, 
 quamuis innoxio, nutum uoluntatis adcommodauerit, ut non 
 inuitus euadendi maioris mali causa, sed uolens libensque 
 mentiatur. ita cum tria sint, quae in hac sententia possint 
 intellegi, aut: omne mendacium non solum mentiri noli, 
 sed nec uelle mentiri, aut: noli uelle, sed uel inuitus mentire, 
 cum fugiendum est aliquid grauius, aut: noli omne, ut exceptis 
 aliquibus mendaciis cetera permittantur, unum hic pro 
 his, quibus mentiri numquam placet, duo pro illis, qui aliquando 
 putant esse mentiendum, inueniuntur. sed tamen quod 
 sequitur: assiduitas enim eius non proficiet ad bonum, 
 nescio utrum possit primae harum trium sententiae 
 suffragari; nisi forte ita ut perfectorum praeceptum sit omnino 
 numquam non solum mentiri, sed uel uelle mentiri, assiduitas 
 uero mentiendi nec proficientibus permittatur. tamquam si, 
 cum praeciperetur numquam prorsus non solum mentiendum, 
 sed nec uoluntatem habendam esse mentiendi, contradiceretur 
 exemplis, quod aliqua sunt etiam magna auctoritate adprobata 
 mendacia, responderetur autem illa quidem esse proficientium. 
 quae habent secundum hanc uitam qualecumque officium 
 misericordiae, sed usque adeo esse omne mendacium malum 
 et perfectis atque spiritalibus animis omni modo fugiendum,. 
 ut nec ipsis proficientibus assiduitas eius permittenda sit. 
 dictum est enim iam de obstetricibus Aegyptiis, quod de indole 
 ad melius proficiendi mentientes adprobatae sunt, quia nonnullus 
 gradus est ad diligendam ueram ac sempiternam salutem, 
 cum quisque misericorditer etiam pro alicuius quamuis 
 mortali salute mentitur.

Item quod scriptum est: perdes omnes, qui loquuntur 
 mendacium, alius dicit nullum hic exceptum esse 
 mendacium, sed omne damnatum. alius dicit: ita uero, sed 
 qui loquuntur ex corde mendacium secundum superiorem 
 disputationem; nam ueritatem loquitur in corde, qui odit 
 mentiendi necessitatem, quam poenam huius uitae mortalis 
 intellegit. alius dicit: omnes quidem perdet deus, qui loquuntur 
 mendacium, sed non omne mendacium; est enim aliquod 
 mendacium, quod tunc insinuabat propheta, in quo nulli parcatur; 
 id est, si peccata sua quisque confiteri detrectans 
 defendat ea potius et nolit agere paenitentiam, ut parum sit 
 quia operatur iniquitatem, nisi etiam iustus uideri uolens 
 medicinae confessionis non succumbat, ut et ipsa uerborum 
 distinctio non aliud intimare uideatur: odisti omnes, qui 
 operantur iniquitatem — sed non perdes, si paenitendo 
 in confessione ueritatem loquantur, ut faciendo istam ueritatem 
 ueniant ad lucem, sicut in euangelio secundum Iohannem 
 dicitur: qui autem facit ueritatem, uenit ad lucem - perdes 
 autem omnes, qui non solum operantur quod odisti, 
 sed etiam loquuntur mendacium, falsam iustitiam praetendendo 
 nec in paenitentia confitendo peccata.

Nam de falso testimonio, quod in decem praeceptis legis 
 positum est, nullo modo quidem contendi potest dilectionem 
 ueritatis in corde seruandam et proferendum falsum ad eum, 
 apud quem dicitur testimonium. cum enim deo tantum dicitur, 
 tunc tantum in corde ueritas amplectenda est; cum autem 
 homini dicitur, etiam ore corporis uerum proferendum est,

 

 
 
 
 quia homo non est cordis inspector. sed plane de ipso testimonio 
 non absurde quaeritur apud quem quisque sit testis. 
 non enim apud quoscumque loquimur, testes sumus, sed 
 apud eos, quibus expedit et debetur per nos cognoscere aut 
 credere ueritatem: sicuti est iudex, ne in iudicando erret; aut 
 qui docetur doctrina religionis, ne erret in fide aut in ipsa 
 doctoris auctoritate dubius fluctuet. cum autem ille te interrogat 
 aut uult ex te aliquid nosse, qui eam rem quaerit, 
 quae non ad eum pertineat, aut quam ei nosse non expedit, 
 non testem, sed proditorem requirit. itaque si ei mentiaris, a 
 falso fortasse testimonio alienus eris, sed a mendacio profecto 
 non eris. 
 
 Saluo igitur eo, quod falsum testimonium dicere 
 numquam licet, quaeritur, utrum liceat aliquando mentiri. 
 aut si falsum testimonium est omne mendacium, uidendum 
 est, utrum admittat conpensationem, ut dicatur uitandi maioris 
 peccati gratia. sicut illud, quod scriptum est: honora 
 patrem et matrem, rapiente officio potiore contemnitur: 
 unde ultimum sepulturae honorem patri prohibetur exsoluere, 
 qui ab ipso domino ad regnum dei adnuntiandum uocatur.

Item quod scriptum est: uerbum custodiens filius 
 a perditione longe aberit; excipiens autem excipit 
 illud sibi, et nihil falsi de ore ipsius procedit, 
 dicit aliquis non aliud hic accipiendum esse, quod positum 
 est: excipiens uerbum filius, nisi uerbum dei, quod est 
 ueritas. ergo (excipiens ueritatem filius a perditione 
 longe aberit\' refertur ad illud, quod dictum est: perdes 
 omnes, qui loquuntur mendacium. quod uero sequitur:

 

 
 
 
 excipiens autem excipit illud sibi, quid aliud insinuat, 
 nisi quod apostolus dicit: opus autem suum probet 
 unusquisque, et tunc in semet ipso habebit gloriam 
 et non in altero? qui enim excipit uerbum, id est ueritatem 
 non sibi sed ut homnibus placeat, non eam custodit, cum eis 
 uidet placeri posse mendacio. qui autem excipit sibi, nihil 
 falsum de ore ipsius procedit, quia etiam cum placet hominibus 
 mendacium, non mentitur ille, qui ueritatem, non de qua 
 illis, sed de qua deo placeret, excepit sibi. itaque non est, 
 cur hic dicatur: omnes quidem perdet, qui loquuntur mendacium, 
 sed non omne mendacium, quando uniuersaliter omnia 
 mendacia circumcisa sunt in eo, quod dictum est: et nihil 
 falsi de ore ipsius procedit. sed dicit alius ita esse 
 accipiendum, sicut accepit apostolus Paulus, quod ait dominus: 
 ego autem dico uobis, non iurare omnino. nam et hic 
 omnis iuratio circumcisa est, sed ab ore cordis, ut numquam 
 uoluntatis adprobatione fieret, sed necessitate infirmitatis alterius, 
 id est a malo alterius, cui non aliter uidetur persuaderi 
 posse quod dicitur, nisi iurando fides fiat; aut ab illo malo 
 nostro, quod huius mortalitatis adhuc pellibus inuoluti cor nostrum 
 non ualemus ostendere: quod utique si ualeremus, iuratione 
 opus non esset. quamquam etiam in hac tota sententia, si, 
 quod dictum est: custodiens uerbum filius a perditione 
 longe aberit, de ipsa dictum est ueritate, per quam facta 
 sunt omnia, quae incommutabilis semper manet, quoniam 
 doctrina religionis ad eam contemplandam perducere nititur, 
 potest uideri ad hoc esse dictum: et nihil falsi de ore

 

 
 
 
 ipsius procedit, ut nihil falsi, quod ad doctrinam pertinet, 
 dicat. quod mendacii genus nulla omnino conpensatione subeundum 
 penitusque ac praecipue deuitandum est. aut si quod 
 dictum est \'nihil falsi\', absurde accipitur, si non ad omne 
 mendacium referatur, quod dictum est de ore ipsius\\ secundum 
 superiorem disputationem os cordis accipiendum esse 
 contendit, qui aliquando putat esse mentiendum.

Haec certe omnia disputatio quamuis alternet aliis 
 asserentibus numquam esse mentiendum et ad hoc diuina 
 testimonia recitantibus, aliis contradicentibus et inter ipsa 
 uerba diuinorum testimoniorum mendacio locum quaerentibus, 
 nemo tamen potest dicere hoc se aut in exemplo aut in uerbo 
 scripturarum inuenire, ut diligendum uel non odio habendum 
 ullum mendacium uideatur, sed interdum mentiendo faciendum 
 esse quod oderis, ut quod amplius detestandum est deuitetur. 
 sed in hoc errant homines, quod subdunt pretiosa uilioribus. 
 cum enim concesseris admittendum esse aliquod malum, ne 
 aliud grauius admittatur, non ex regula ueritatis, sed ex sua 
 quisque cupiditate atque consuetudine metitur malum et id 
 putat grauius, quod ipse amplius exhorrescit, non quod amplius 
 reuera fugiendum est. hoc totum ab amoris peruersitate 
 gignitur uitium. cum enim duae sint uitae nostrae: una sempiterna, 
 quae diuinitus promittitur, altera temporalis, in qua 
 nunc sumus, cum quisque istam temporalem amplius diligere 
 coeperit quam illam sempiternam, propter hanc, quam diligit. 
 putat esse omnia facienda nec ulla aestimat grauiora peccata, 
 quam quae huic uitae faciunt iniuriam et uel ei commoditatis

 
 
 
 aliquid inique et inlicite auferunt aut eam penitus inlata 
 morte adimunt. itaque fures et raptores et contumeliosos et 
 tortores atque interfectores magis oderunt quam lasciuos, ebriosos, 
 luxuriosos, si nulli molesti sunt. non enim intellegunt 
 aut omnino curant, quod isti deo faciant iniuriam non quidem 
 in illius aliquod incommodum, sed in suam magnam perniciem, 
 cum dona eius in se corrumpunt, etiam temporalia, atque 
 ipsis corruptionibus auersantur aeterna, maxime si iam templum 
 dei esse coeperunt, quod Christianis omnibus apostolus 
 ita dicit: nescitis quia templum dei estis et spiritus 
 dei habitat in uobis? quisquis templum dei 
 corruperit, corrumpet illum deus; templum enim 
 dei sanctum est, quod estis uos.

Et omnia quidem ista peccata, siue quibus iniuria fit 
 hominibus in ipsis uitae huius commodis siue quibus se ipsi 
 homines corrumpunt et nulli inuito nocent, omnia ergo ista 
 peccata, etiamsi huic temporali uitae ad aliquam delectationem 
 uel utilitatem uidentur consulere — nam nullus aliquid horum 
 alio proposito ac fine committit - tamen ad illam uitam, 
 quae sempiterna est, inplicatos omnibus modis inpediunt. 
 horum autem alia sunt, quae solos facientes inpediunt, alia, 
 quae eos etiam, in quibus fiunt. nam illa, quae utilitatis ad 
 hanc uitam pertinentis gratia seruantur, cum auferuntur ab 
 iniuriosis, illi soli peccant et a uita aeterna inpediuntur, qui 
 ea faciunt, non hi, quibus faciunt. itaque etiamsi ea sibi 
 auferri quisque consentiat, uel ne faciat aliquid mali uel ne 
 in his ipsis maius aliquid incommodi patiatur, non solum

 

 
 
 
 non peccat, sed illud fortiter et laudabiliter, hoc utiliter et 
 inculpabiliter facit. quae autem sanctitatis religionisque causa 
 seruantur, cum haec uiolare iniuriosi uoluerint, etiam peccatis 
 minoribus, non tamen iniuriis aliorum, si condicio proponitur 
 et facultas datur, redimenda sunt. et tunc iam illa desinunt 
 esse peccata, quae propter grauiora uitanda suscipiuntur. sicut 
 enim in rebus utilibus, uelut in pecunia alioue aliquo commodo 
 corporali, non uocatur damnum, quod propter maius lucrum 
 amittitur, sic et in rebus sanctis non uocatur peccatum, quod, 
 ne grauius admittatur, admittitur. aut si et illud damnum 
 dicitur, quod aliquis perdit, ne amplius perdat, uocetur et 
 hoc peccatum, dum tamen suscipiendum esse, ut amplius 
 euitetur, ita nemo dubitet, sicut nemo dubitat cauendi maioris 
 damni causa patiendum esse quod minus est.

Ista sunt autem, quae sanctitatis causa seruanda 
 sunt: pudicitia corporis et castitas animae et ueritas doctrinae. 
 pudicitiam corporis non consentiente ac permittente anima 
 nemo uiolat. quidquid enim nobis inuitis nullamque tribuentibus 
 potestatem maiore ui contingit in nostro corpore, nulla 
 inpudicitia est. sed permittendi potest esse aliqua ratio, consentiendi 
 autem nulla. tunc enim consentimus, cum adprobamus 
 et uolumus; permittimus autem etiam non uolentes euitandae 
 alicuius maioris turpitudinis gratia. consensio sane ad 
 inpudicitiam corporalem etiam castitatem animi uiolat. animi 
 quippe castitas est in bona uoluntate et sincera dilectione, 
 quae non corrumpitur, nisi cum amamus atque adpetimus, 
 quod amandum atque adpetendum non esse ueritas docet 
 custodienda est ergo sinceritas dilectionis dei et proximi — 
 in hac enim castitas animi sanctificatur — et agendum quibus 
 possumus uiribus et pia supplicatione, ut cum uiolanda

 
 
 
 adpetitur pudicitia corporis nostri, nec ipse animae sensus extremus, 
 qui carne inplicatus est, aliqua delectatione tangatur; 
 si autem hoc non potest, uel mentis in non consentiendo 
 castitas conseruetur. custodienda est autem in animi castitate, 
 quod ad dilectionem proximi pertinet, innocentia et beniuolentia, 
 quod autem ad dei, pietas. innocentia est, qua nulli uocemus; 
 beniuolentia, qua etiam prosumus, cui possumus; pietas, 
 qua colimus deum. ueritas autem doctrinae, religionis atque 
 pietatis nonnisi mendacio uiolatur, cum ipsa summa atque intima 
 ueritas, cuius est ista doctrina, nullo modo possit uiolari: ad 
 quam peruenire atque in illa omni modo manere eique penitus 
 inhaerere non licebit, nisi cum corruptibile hoc induerit 
 incorruptio nem et mortale hoc induerit inmortalitatem. 
 sed quia omnis in hac uita pietas exercitatio est, 
 qua in illam tenditur, cui exercitationi ducatum praebet ista 
 doctrina, quae humanis uerbis et corporeorum sacramentorum 
 signaculis ipsam insinuat atque intimat ueritatem, propterea 
 et haec, quae per mendacium corrumpi potest, maxime incorrupta 
 seruanda est, ut, si quid in illa castitate animi 
 fuerit uiolatum, habeat unde reparetur. corrupta enim auctoritate 
 doctrinae nullus aut cursus aut recursus esse ad castitatem 
 animi potest.

Conficitur ergo ex his omnibus haec sententia, ut 
 mendacium, quod non uiolat doctrinam pietatis neque ipsam 
 pietatem neque innocentiam neque beniuolentiam, pro pudicitia 
 corporis admittendum sit. et tamen, si quisquam proponeret 
 sibi sic amandam ueritatem, non tantum quae in

 

 
 
 
 contemplando est, sed etiam in uero enuntiando, quod in suo quoque 
 rerum genere uerum est, et non aliter proferendam 
 ore corporis sententiam, quam in animo concepta atque conspecta 
 est, ut fidei ueridicam pulchritudinem non solum auro 
 et argento et gemmis et amoenis praediis, sed et ipsi uniuersae 
 temporali uitae omnique corporis bono praeponeret, nescio 
 utrum sapienter a quoquam errare diceretur et, si hoc suis 
 omnibus talibus rebus recte anteferret plurisque penderet. 
 recte etiam temporalibus rebus aliorum hominum, quos innocentia 
 beniuolentiaque sua seruare atque adiuuare deberet. 
 amaret enim perfectam fidem non solum bene credendi ea. 
 quae sibi excellenti et fide digna auctoritate dicerentur, sed 
 etiam fideliter enuntiandi, quae ipse dicenda iudicaret ac 
 diceret. fides enim appellata est in latina lingua ex eo, quia 
 fit quod dicitur: quam manifestum est non exhibere mentientem. 
 quae etsi minus uiolatur, cum ita quisque mentitur, ut 
 ei nullo incommodo nullaque pernicie credatur addita etiam 
 intentione uel salutis tuendae uel pudicitiae corporalis, uiolatur 
 tamen, et res uiolatur in animi castitate atque sanctitate 
 seruanda. unde cogimur non opinione hominum, quae plerumque 
 in errore est, sed ipsa quae omnibus supereminet atque 
 una inuictissima est ueritate etiam pudicitiae corporis perfectam 
 fidem anteponere. est enim animi castitas amor ordinatus non 
 subdens maiora minoribus. minus est autem, quidquid in 
 corpore quam quidquid in animo uiolari potest. certe enim 
 cum pro pudicitia corporali quisque mentitur, uidet quidem 
 corrumpendo corpori suo non suam, sed alienam inminere 
 libidinem, cauet tamen, ne saltem permittendo sit particeps.

 
 
 
 permissio uero illa ubi nisi in animo est? etiam corporalis 
 ergo pudicitia corrumpi nisi in animo non potest: quo non 
 consentiente neque permittente nullo modo recte dicitur uiolari 
 pudicitia corporalis, quidquid in corpore fuerit aliena libidine 
 perpetratum. unde colligitur multo magis animi castitatem 
 seruandam esse in animo, in quo tutela est pudicitiae corporalis. 
 quamobrem quod in nobis est, utrumque sanctis moribus et 
 conuersatione muniendum est atque sepiendum, ne aliunde 
 uioletur. cum autem utrumque non potest, quid pro quo sit 
 contemnendum quis non uideat? cum uideat, quid cui sit praeponendum, 
 animus corpori an corpus animo, animi castitas 
 pudicitiae corporis, an pudicitia corporis castitati animi, et 
 quid magis in peccatis cauendum, permissio facti alieni. an 
 commissio facti tui.

Elucet itaque discussis omnibus nihil aliud illa 
 testimonia scripturarum monere nisi numquam esse omnino 
 mentiendum, quandoquidem nec ulla exempla mendaciorum 
 imitatione digna in moribus factisque sanctorum inueniantur, 
 quod ad eas adtinet scripturas, quae ad nullam figuratam significationem 
 referuntur, sicuti sunt res gestae in Actibus apostolorum. 
 nam domini omnia in euangelio, quae inperitioribus 
 mendacia uidentur, figuratae significationes sunt. et quod ait 
 apostolus: omnibus omnia factus sum, ut omnes 
 lucrifacerem, non eum mentiendo, sed conpatiendo fecisse 
 recte intellegitur, ut tanta caritate cum eis liberandis ageret, 
 ac si ipse in eo malo esset, a quo illos sanare cupiebat. non 
 est igitur mentiendum in doctrina pietatis; magnum enim 
 scelus est et primum genus detestabilis mendacii. non est

 

 
 
 
 mentiendum secundo genere, quia nulli facienda est iniuria. 
 non est mentiendum tertio genere, quia nulli cum alterius 
 iniuria consulendum est. non est mentiendum quarto genere 
 propter mendacii libidinem, quae per se ipsam uitiosa est. 
 non est mentiendum quinto genere, quia nec ipsa ueritas fine 
 placendi hominibus enuntianda est, quanto minus mendacium, 
 quod per se ipsum, quia mendacium est, utique turpe est! 
 non est mentiendum sexto genere; neque enim recte etiam 
 testimonii ueritas pro cuiusquam temporali commodo ac salute 
 corrumpitur. ad sempiternam uero salutem nullus ducendus est 
 opitulante mendacio; non enim malis conuertentium moribus ad 
 bonos mores conuertendus est, quia, si erga illum faciendum 
 est, debet etiam ipse conuersus facere erga alios atque ita 
 non ad bonos, sed ad malos mores conuertitur, cum hoc ei 
 praebetur imitandum conuerso, quod ei praestitum est conuertendo. 
 neque septimo genere mentiendum est; non enim 
 cuiusquam commoditas aut salus temporalis perficiendae fidei 
 praeferenda est. nec si quisquam in recte factis nostris tam 
 male mouetur, ut fiat etiam animo deterior longeque a pietate 
 remotior, propterea recte facta deserenda sunt, cum id nobis 
 praecipue tenendum sit, quo uocare atque inuitare debemus, 
 quos sicut nosmet ipsos diligimus, fortissimoque animo bibenda 
 est apostolica illa sententia: aliis quidem sumus odor 
 uitae in uitam, aliis odor mortis in mortem. et ad 
 haec quis idoneus? nec octauo genere mentiendum est, 
 quia et in bonis castitas animi pudicitia corporis et in malis 
 id, quod ipsi facimus, eo quod fieri sinimus maius est. in his 
 autem octo generibus tanto quisque minus peccat, cum mentitur, 
 quanto emergit ad octauum, tanto amplius, quanto deuergit

 

 
 
 
 ad primum. quisquis autem esse aliquod genus mendacii, quod 
 peccatum non sit, putauerit, decipiet se ipsum turpiter, cum 
 honestum se deceptorem arbitratur aliorum.

Tanta porro caecitas hominum animos occupauit, ut 
 eis parum sit, si dicamus quaedam mendacia non esse peccata, 
 nisi etiam in quibusdam peccatum dicant esse, si mendacium 
 recusemus, eoque perducti sunt defendendo mendacium, ut 
 etiam primo illo genere, quod est omnium sceleratissimum, 
 dicant usum fuisse apostolum Paulum. nam in epistula ad 
 Galatas, quae utique sicut ceterae ad doctrinam religionis 
 pietatisque conscripta est, illo loco dicunt eum esse mentitum, 
 ubi ait de Petro\' et Barnaba: cum uidissem, quia non 
 recte ingrediuntur ad ueritatem euangelii. cum 
 enim uolunt Petrum ab errore atque ab illa, in quam inciderat, 
 uiae prauitate defendere, ipsam religionis uiam, in qua salus 
 est omnibus, confracta et comminuta scripturarum auctoritate 
 conantur euertere. in quo non uident non solum mendacii 
 crimen, sed etiam periurii se obicere apostolo in ipsa doctrina 
 pietatis, hoc est in epistula, in qua praedicat euangelium; 
 ibi quippe ait, priusquam ista narraret: quae autem scribo 
 uobis, ecce coram deo quia non mentior. sed iam 
 sit huius disputationis modus, in cuius totius consideratione 
 et pertractatione nihil prae ceteris cogitandum atque orandum 
 est quam illud, quod idem apostolus dicit: fidelis deus, 
 qui non uos sinet temptari supra quam potestis

 

 

 

 
 
 
 ferre, sed faciet cum temptatione etiam exitum, 
 ut possitis sustinere.