Quoniam scriptum est et apostolicae disciplinae robustissima 
 auctoritate firmatum. quia iustus ex fide uiuit, 
 eaque fides officium a nobis exigit et cordis et linguae — ait 
 enim apostolus: corde creditur ad iustitiam, ore autem 
 confessio fit ad salutem — oportet nos esse et iustitiae 
 memores et salutis, quandoquidem in sempiterna iustitia 
 regnaturi a praesenti saeculo maligno salui fieri non possumus, 
 nisi et nos ad salutem proximorum nitentes etiam ore profiteamur 
 fidem, quam corde gestamus: quae fides ne fraudulentis 
 calliditatibus haereticorum possit in nobis aliqua ex parte 
 uiolari, pia cautaque uigilantia prouidendum est. est autem 
 catholica fides in symbolo nota fidelibus memoriaeque mandata 
 quanta res passa est breuitate sermonis: ut incipientibus atque 
 lactantibus eis, qui in Christo renati sunt, nondum

 

 

 
 
 
 scripturarum diuinarum diligentissima et spiritali tractatione atque 
 cognitione roboratis paucis uerbis credendum constitueretur, 
 quod multis uerbis exponendum esset proficientibus et ad 
 diuinam doctrinam certa humilitatis atque caritatis firmitate 
 surgentibus. sub ipsis ergo uerbis paucis in symbolo constitutis 
 plerique haeretici uenena sua occultare conati sunt: quibus 
 restitit et resistit diuina misericordia per spiritales uiros, qui 
 catholicam fidem non tantum in illis uerbis accipere et credere, 
 sed etiam domino reuelante intellegere atque cognoscere 
 meruerunt. scriptum est enim: nisi credideritis, non intellegetis. 
 sed tractatio fidei ad muniendum symbolum 
 ualet: non ut ipsa pro symbolo gratiam dei consequentibus 
 memoriae mandanda et reddenda tradatur, sed ut illa, quae 
 in symbolo retinentur, contra haereticorum insidias auctoritate 
 catholica et munitiore defensione custodiat.

Conati sunt enim quidam persuadere deum patrem 
 non esse omnipotentem; non quia hoc dicere ausi sunt, sed 
 in suis traditionibus hoc sentire et credere conuincuntur. cum 
 enim dicunt esse naturam, quam deus omnipotens non creauerit, 
 de qua tamen istum mundum fabricauerit, quem pulchre 
 ordinatum esse concedunt, ita omnipotentem deum negant, 
 ut non eum credant mundum potuisse facere, nisi ad eum 
 fabricandum alia natura, quae iam fuerat et quam ipse non 
 fecerat, uteretur; carnali scilicet consuetudine uidendi fabros

 

 
 
 
 et domorum structores et quoslibet opifices, qui, nisi adiuuentur 
 parata materia, ad effectum suae artis peruenire non 
 possunt, ita intellegunt fabricatorem mundi non esse omnipotentem, 
 si mundum fabricare non posset, nisi eum aliqua 
 non ab illo fabricata natura tamquam materies adiuuaret. ac si 
 omnipotentem deum fabricatorem mundi esse concedunt, fateantur 
 necesse est ex nihilo eum fecisse quae fecit. non enim 
 aliquid esse potest, cuius creator non esset, cum esset omnipotens, 
 quia etsi aliquid fecit ex aliquo, sicut hominem de 
 limo, non utique fecit ex eo, quod ipse non fecerat, quia 
 terram, unde limus est, ex nihilo fecerat. et si ipsum caelum 
 et terram, id est )mundum et omnia, quae in eo sunt, ex 
 aliqua materia fecerat, sicut scriptum est: qui fecisti 
 mundum ex materia inuisa, uel etiam informi, sicut 
 nonnulla exemplaria tenent, nullo modo credendum est illam 
 ipsam materiam, de qua factus est mundus, quamuis informem, 
 quamuis inuisam, quocumque modo esset, per se ipsam esse 
 potuisse tamquam coaeternam et coaeuam deo; sed quemlibet 
 modum suum, quem habebat, ut quoquo modo esset et 
 distinctarum rerum formas posset accipere, non habebat nisi 
 ab omnipotente deo, cuius beneficio est res non solum quaecumque 
 formata, sed etiam quaecumque formabilis. inter formatum 
 autem et formabile hoc interest, quod formatum iam 
 accepit formam, formabile autem potest accipere. sed qui

 

 
 
 
 praestat rebus formam, ipse praestat etiam posse formari, quoniam 
 de illo et in illo est omnium speciosissima species incommutabilis, 
 et ideo ipse unus est, qui cuilibet rei non solum, ut pulchra 
 sit, sed etiam ut pulchra esse possit adtribuit. quapropter 
 rectissime creditur omnia deum fecisse de nihilo: quia etiam 
 si de aliqua materia factus est mundus, eadem ipsa materia 
 de nihilo facta est, ut ordinatissimo dei munere prima capacitas 
 formarum fieret, ac deinde formarentur quaecumque 
 formata sunt. hoc autem diximus, ne quis existimet contrarias 
 sibi esse diuinarum scripturarum sententias, quoniam et omnia 
 deum de nihilo fecisse scriptum est et mundum esse factum 
 de informi materia.

Credentes itaque in deum patrem omnipotentem 
 nullam creaturam esse, quae ab omnipotente non creata sit, 
 existimare debemus. et quia omnia per uerbum creauit, quod 
 uerbum et ueritas dicitur et uirtus et sapientia dei 
 multisque aliis insinuatur uocabulis qui nostrae fidei Iesus 
 Christus dominus commendatur, liberator scilicet noster et 
 rector filius dei — non enim uerbum illud, per quod sunt omnia 
 condita, generare potuit nisi ille, qui per ipsum condidit omnia 
 - 
 
 credimus etiam in Iesum Christum filium dei patris 
 unigenitum, id est unicum, dominum nostrum. quod tamen 
 uerbum non sicut uerba nostra debemus accipere, quae uoce 
 atque ore prolata uerberato aere transeunt nec diutius manent 
 quam sonant; manet enim illud uerbum incommutabiliter.

 

 
 
 
 nam de ipso dictum est, cum de sapientia diceretur: in se 
 ipsa manens innouat omnia. uerbum enim patris ideo 
 dictum est, quia per ipsum innotescit pater. sicut enim uerbis 
 nostris id agimus, cum uerum loquimur, ut noster animus 
 innotescat audienti et quidquid secretum in corde gerimus 
 per signa huius modi ad cognitionem alterius proferatur: sic 
 illa sapientia, quam deus pater genuit, quoniam per ipsam 
 innotescit dignis animis secretissimus pater, uerbum eius 
 \'conuenientissime nominatur.

Inter animum autem nostrum et uerba nostra, quibus 
 eundem animum ostendere conamur, plurimum distat. nos 
 quippe non gignimus sonantia uerba, sed facimus: quibus 
 faciendis materia subiacet corpus. plurimum autem interest 
 inter animum et corpus. deus uero, cum uerbum genuit, id 
 quod est ipse genuit, neque de nihilo neque de aliqua iam facta 
 conditaque materia, sed de se ipso id quod est ipse. hoc enim 
 et nos conamur, cum loquimur, si diligenter consideremus 
 nostrae uoluntatis adpetitum, non cum mentimur, sed cum 
 uerum loquimur. quid enim aliud molimur, nisi animum ipsum 
 nostrum, si fieri potest, cognoscendum et perspiciendum animo 
 auditoris inferre? ut in nobis quidem ipsi maneamus nec 
 recedamus a nobis et tamen tale indicium, quo fiat in altero 
 nostra notitia, proferamus, ut, quantum facultas conceditur, 
 quasi alter animus ab animo, per quem se indicet, proferatur.

 

 
 
 
 id facimus conantes et uerbis et ipso sono uocis et uultu et 
 gestu corporis, tot scilicet machinamentis id, quod intus est, 
 demonstrare cupientes, quia tale aliquid proferre non possumus; 
 et ideo non potest loquentis animus penitus innotescere. unde 
 etiam mendaciis locus patet. deus autem pater, qui uerissime 
 se indicare animis cognituris et uoluit et potuit, hoc ad se 
 ipsum indicandum genuit, quod est ipse qui genuit: qui 
 uirtus etiam eius et sapientia dicitur, quia per ipsum 
 operatus est et disposuit omnia. de quo propterea dicitur: 
 adtingit a fine usque ad finem fortiter, et disponit 
 omnia suauiter.

Quamobrem unigenitus filius dei neque factus est 
 a patre, quia, sicut dicit euangelista, omnia per ipsum 
 facta sunt, neque ex tempore genitus, quoniam sempiterne 
 deus sapiens sempiternam secum habet sapientiam suam; neque 
 inpar est patri, id est in aliquo minor, quia et apostolus 
 dicit: qui cum in forma dei esset constitutus, non 
 rapinam arbitratus est esse aequalis deo. hac igitur 
 fide catholica et illi excluduntur, qui eundem dicunt filium 
 esse, qui pater est, quia et hoc uerbum apud deum esse non 
 posset nisi apud patrem deum et nulli est aequalis qui solus 
 est; excluduntur etiam illi, qui creaturam dicunt esse filium, 
 quamuis non talem, quales sunt ceterae creaturae. quantamcumque 
 enim creaturam dicant, si creatura est, condita et facta est;

 

 
 
 
 nam idem est condere, quod creare. quamquam in latinae 
 linguae consuetudine dicatur aliquando creare pro eo, quod est 
 gignere; sed graeca discernit. hoc enim dicimus creaturam, 
 quod illi xtfofwi uel xtlatv uocant; et cum sine ambiguitate 
 loqui uolumus, non dicimus creare, sed condere. ergo si 
 creatura est filius, quamlibet magna sit, facta est. nos autem 
 in eum credimus, per quem facta sunt omnia, non in eum, 
 per quem facta sunt cetera; neque enim aliter hic possumus 
 accipere omnia, nisi quaecumque sunt facta.

Sed quoniam uerbum caro factum est et habitauit 
 in nobis, eadem sapientia, quae de deo genita est, 
 dignata est etiam in hominibus creari. quo pertinet illud: 
 dominus creauit me in principio uiarum suarum; 
 uiarum enim eius principium caput est ecclesiae, quod est 
 Christus hominem indutus, per quem uiuendi exemplum nobis 
 daretur, hoc est uia certa, qua perueniremus ad deum. non 
 enim redire potuimus nisi humilitate, qui superbia lapsi 
 sumus, sicut dictum est primae nostrae creaturae: gustate, 
 et eritis tamquam dii. huius igitur humilitatis exemplum, 
 id est uiae, qua redeundum fuit, ipse reparator noster in se 
 ipso demonstrare dignatus est, qui non rapinam arbitratus 
 est esse aequalis deo, sed semet ipsum

 

 
 
 
 euacuauit, formam serui accipiens, ut crearetur homo 
 principio uiarum eius, uerbum, per quod facta sunt omnia. 
 quapropter secundum id, quod unigenitus est, non habet 
 fratres, secundum id autem, quod primogenitus est, fratres 
 uocare dignatus est omnes, qui post eius et per eius primatum 
 in dei gratiam renascuntur per adoptionem filiorum, sicut 
 apostolica disciplina commendat. naturalis ergo filius de ipsa 
 patris substantia unicus natus est, id existens, quod pater est, 
 deus de deo, lumen de lumine; nos autem non lumen 
 naturaliter sumus, sed ab illo lumine inluminamur, ut sapientia 
 lucere possimus; erat enim, inquit, lumen uerum, quod 
 inluminat omnem hominem uenientem in hunc 
 mundum. addimus itaque fidei rerum aeternarum etiam 
 temporalem dispensationem domini nostri, quam gerere et 
 ministrare nobis pro nostra salute dignatus est. nam secundum 
 id, quod unigenitus est dei filius, non potest dici: fuit et 
 erit, sed tantum: est, quia et quod fuit, iam non est, et 
 quod erit, nondum est. ille ergo est incommutabilis sine 
 condicione temporum et uarietate. nec aliunde arbitror manare 
 illud, quod famulo suo Moysi tale nomen suum insinuauit. 
 nam cum ab eo quaereret, si se populus, ad quem mittebatur, 
 contemneret, a quo se diceret esse missum, responsum

 

 

 
 
 
 dicentis accepit: ego sum, qui sum. deinde subiunxit: haec 
 dices filiis Israhel: qui est, misit me ad uos.

Ex quo iam spiritalibus animis patere confido nullam 
 naturam deo esse posse contrariam. si enim ille est et de 
 solo deo proprie dici potest hoc uerbum — quod enim uere 
 est, incommutabiliter manet, quoniam quod mutatur, fuit 
 aliquid, quod iam non est, et erit, quod nondum est — nihil 
 habet deus contrarium. si enim quaereretur a nobis, quid sit 
 albo contrarium, responderemus nigrum; si quaereretur, quid 
 sit calido contrarium, responderemus frigidum; si quaereretur, 
 quid sit ueloci contrarium, responderemus tardum, et quaecumque 
 similia. cum autem quaeritur, quid sit contrarium ei quod 
 est, recte respondetur: quod non est.

Sed per temporalem, ut dixi, dispensationem quoniam 
 ad nostram salutem et reparationem operante dei benignitate 
 ab illa incommutabili dei sapientia natura mutabilis nostra 
 suscepta est, temporalium rerum salubriter pro nobis gestarum 
 adiungimus fidem, credentes in eum dei filium, qui natus est 
 per spiritum sanctum ex uirgine Maria. dono enim dei, 
 hoc est sancto spiritu concessa nobis est tanta humilitas tanti 
 dei, ut totum hominem suscipere dignaretur in utero uirginis, 
 maternum corpus integrum inhabitans, integrum deserens. cui 
 temporali dispensationi multis modis insidiantur haeretici. sed

 

 
 
 
 quisquis tenuerit catholicam fidem, ut totum hominem credat 
 a uerbo dei esse susceptum, id est corpus, animam, spiritum, 
 satis contra illos munitus est. quippe cum ista susceptio pro 
 salute nostra gesta sit, cauendum est, ne, cum crediderit aliquid 
 nostrum non pertinere ad istam susceptionem, non pertineat 
 ad salutem. et cum homo excepta forma membrorum, quae 
 diuersis generibus animantium diuersa tributa est, non distet 
 a pecore nisi rationali spiritu, quae mens etiam nominatur, 
 quomodo sana est fides, qua creditur, quod id nostrum susceperit 
 dei sapientia, quod habemus commune cum pecore, illud 
 autem non susceperit, quod inlustratur luce sapientiae et quod 
 hominis proprium est?

Detestandi autem etiam illi sunt, qui dominum nostrum 
 Iesum Christum matrem Mariam in terris negant habuisse, 
 cum illa dispensatio utrumque sexum, et masculinum et femininum, 
 honorauerit et ad curam dei pertinere monstrauerit 
 non solum quem suscepit, sed illum etiam, per quem suscepit, 
 uirum gerendo, nascendo de femina. nec nos ad negandam 
 Christi matrem cogit, quod ab eo dictum est: quid mihi 
 et tibi est, mulier? nondum uenit hora mea, sed 
 admonet potius, ut intellegamus secundum deum non eum 
 habuisse matrem, cuius maiestatis personam parabat ostendere 
 aquam in uinum uertendo. quod autem crucifixus est,

 

 
 
 
 secundum hominem crucifixus est; et illa erat hora, quae nondum 
 uenerat, quando dictum est: mihi et tibi quid est? nondum 
 uenit hora mea, id est, qua te cognoscam. tunc enim 
 ut homo crucifixus cognouit hominem matrem et dilectissimo 
 discipulo humanissime commendauit. nec illud nos moueat, 
 quod, cum ei nuntiaretur mater eius et fratres, respondit: 
 quae mihi mater aut qui fratres et cetera? sed potius 
 doceat ministerium nostrum, quo uerbum dei fratribus ministramus, 
 parentes cum inpediunt, non eos debere cognosci. nam 
 si propterea quisque putauerit non eum habuisse matrem in 
 terris, quia dixit: quae mihi mater? cogatur necesse est et 
 apostolus negare habuisse patres in terris, quoniam praecepit 
 eis dicens: nolite nobis patrem dicere in terris; unus 
 est enim pater uester, qui in caelis est.

Nec nobis fidem istam minuat cogitatio muliebrium 
 uiscerum, ut propterea recusanda uideatur talis domini nostri 
 generatio, quod eam sordidi sordidam putant, quia et \'stultum 
 dei sapientius est hominibus> et (omnia munda 
 mundis* uerissime apostolus dicit. debent igitur intueri, qui 
 hoc putant, solis huius radios, quem certe non tamquam 
 creaturam dei laudant, sed tamquam deum adorant, per cloacarum 
 fetores et quaeque horribilia usquequaque diffundi et

 

 
 
 
 in his operari secundum naturam suam nec tamen inde aliqua 
 contaminatione sordescere, cum uisibilis lux uisibilibus sordibus 
 sit natura coniunctior: quanto minus igitur poterat pollui 
 uerbum dei non corporeum neque uisibile de femineo corpore, 
 ubi humanam carnem suscepit cum anima et spiritu, quibus 
 interuenientibus habitat maiestas uerbi ab humani corporis 
 fragilitate secretius! unde manifestum est nullo modo potuisse 
 uerbum dei maculari humano corpore, quo nec ipsa anima 
 humana maculata est. non enim cum regit corpus atque 
 uiuificat, sed cum eius bona mortalia concupiscit, de corpore 
 anima maculatur. quodsi animae maculas illi uitare uellent, 
 haec mendacia potius et sacrilegia formidarent.,

Sed parua erat pro nobis domini nostri humilitas 
 in nascendo; accessit etiam, ut mori pro mortalibus dignaretur. 
 humiliauit enim se, factus subditus usque ad mortem, 
 mortem autem crucis, ne quisquam nostrum. etiamsi 
 mortem posset non timere, aliquod genus mortis, quod homines 
 ignominiosissimum arbitrantur, horreret. credimus itaque in 
 eum, qui sub Pontio Pilato crucifixus est et sepultus. 
 addendum enim erat iudicis nomen propter temporum cognitionem. 
 sepultura uero illa cum creditur, fit recordatio noui 
 monumenti, quod resurrecturo ad uitae nouitatem praeberet 
 testimonium, sicut nascituro uterus uirginalis. nam sicut in

 

 
 
 
 illo monumento nullus alius mortuus sepultus est nec ante 
 nec postea, sic in illo utero nec ante nec postea quidquam 
 mortale conceptum est.

Credimus etiam illum tertio die resurrexisse a mortuis, 
 primogenitum consecuturis fratribus, quos in adoptionem 
 filiorum dei uocauit, quos conparticipes et coheredes 
 suos esse dignatus est.

Credimus in caelum ascendisse, quem beatitudinis 
 locum etiam nobis promisit, dicens: erunt sicut angeli 
 in caelis, in illa ciuitate, quae est mater omnium 
 nostrum Hierusalem aeterna in caelis. solet autem quosdam 
 offendere uel inpios gentiles uel haereticos, quod credamus 
 adsumptum terrenum corpus in caelum. sed gentiles plerumque 
 philosophorum argumentis nobiscum agere student, ut dicant 
 terrenum aliquid in caelo esse non posse. nostras enim 
 scripturas non nouerunt nec sciunt quomodo dictum sit: 
 seminatur corpus animale, surgit corpus spiritale. 
 non enim ita dictum est, quasi corpus uertatur in spiritum 
 et spiritus fiat, quia et nunc corpus nostrum, quod animale 
 dicitur, non in animam uersum est et anima factum; sed 
 spiritale corpus intellegitur, quod ita spiritui subditum est, 
 ut caelesti habitationi conueniat, omni fragilitate ac labe terrena

 

 
 
 
 in caelestem puritatem et stabilitatem mutata atque conuersa. 
 haec est inmutatio, de qua item dicit apostolus: omnes 
 resurgemus, sed non omnes inmutabimur. quam inmutationem 
 non in deterius, sed in melius fieri docet idem, 
 cum dicit: et nos inmutabimur. sed ubi et quomodo sit in 
 caelo corpus dominicum, curiosissimum et superuacaneum 
 est quaerere; tantummodo in caelo esse credendum est. non 
 enim est fragilitatis nostrae caelorum secreta discutere, sed 
 est nostrae fidei de dominici corporis dignitate sublimia et 
 honesta sentire.

Credimus etiam, quod sedet ad dexteram patris. 
 nec ideo tamen quasi humana forma circumscriptum esse 
 deum patrem arbitrandum est, ut de illo cogitantibus dextrum 
 aut sinistrum latus animo occurrat; aut id ipsum, quod sedere 
 pater dicitur, flexis poplitibus fieri putandum est, ne in illud 
 incidamus sacrilegium, in quo exsecratur apostolus eos, qui 
 commutauerunt gloriam incorruptibilis dei in similitudinem 
 corruptibilis hominis. tale enim simulacrum 
 deo nefas est christiano in templo conlocare; multo 
 magis in corde nefarium est, ubi uere est templum dei, si a 
 terrena cupiditate atque errore mundetur. ad dexteram ergo

 

 
 
 
 intellegendum est dictum esse (in summa beatitudine\', ubi 
 iustitia, pax et gaudium est, sicut ad sinistram haedi constituuntur, 
 id est in miseria, propter iniquitatis labores atque 
 cruciatus. sedere ergo quod dicitur deus, non membrorum 
 positionem, sed iudiciariam significat potestatem, qua illa 
 maiestas numquam caret, semper dignis digna tribuendo, quamuis 
 in extremo iudicio multo manifestius inter homines unigeniti 
 filii dei iudicis uiuorum atque mortuorum claritas indubitata 
 fulsura sit.

Credimus etiam inde uenturum conuenientissimo 
 tempore et iudicaturum uiuos et mortuos. siue istis nominibus 
 iusti et peccatores significentur, siue quos tunc ante mortem 
 in terris inuenturus est, appellati sint uiui, mortui uero, qui 
 in eius aduentu resurrecturi sunt, haec dispensatio temporalis 
 non tantum est sicut illa generatio secundum deum, sed etiam 
 fuit et erit. nam fuit dominus noster in terris et nunc est 
 in caelo et erit in claritate iudex uiuorum atque mortuorum. 
 ita enim ueniet, sicut ascendit, secundum auctoritatem, quae 
 apostolorum actibus continetur. ex hac itaque temporali 
 dispensatione loquitur in Apocalypsi, ubi scriptum est: haec 
 dicit qui est et qui fuit et qui uenturus est.

Digesta itaque fideique commendata et diuina 
 generatione domini nostri et humana dispensatione adiungitur 
 confessioni nostrae ad perficiendam fidem, quae nobis de deo 
 est, spiritus sanctus non minore natura quam pater et filius, 
 sed, ut ita dicam, consubstantialis et coaeternus, quia ista 
 trinitas unus est deus: non ut idem sit pater, qui est filius 
 et spiritus sanctus, sed ut pater sit pater et filius sit filius 
 et spiritus sanctus sit spiritus sanctus, sed haec trinitas unus 
 deus, sicut scriptum est: audi, Israhel: dominus deus 
 tuus deus unus est. tamen si interrogemur de singulis et 
 dicatur nobis: deus est pater? Respondebimus: deus. si quaeratur, 
 utrum deus sit filius, hoc respondebimus. nec si fuerit de 
 spiritu sancto talis interrogatio, aliud eum esse debemus 
 respondere quam deum, uehementer cauentes sic accipere, 
 quomodo de hominibus dictum est: dii estis. non enim sunt 
 naturaliter dii, quicumque sunt facti atque conditi ex patre 
 per filium dono spiritus sancti. ipsa enim significatur trinitas, 
 cum apostolus dicit: quoniam ex ipso et per ipsum et 
 in ipso sunt omnia. quamquam ergo de singulis interrogati 
 respondeamus deum esse, de quo quaeritur, siue patrem siue 
 filium siue spiritum sanctum, non tamen tres deos a nobis 
 coli quisquam existimauerit.

Nec mirum, quod haec de ineffabili natura dicuntur, 
 cum in his etiam rebus, quas corporeis oculis cernimus et

 

 
 
 
 corporeo sensu diiudicamus, tale aliquid accidat. nam cum 
 de fonte interrogati non possumus dicere, quod ipse sit fluuius, 
 nec de fluuio interrogati possumus eum fontem uocare, rursus 
 potionem, quae de fonte uel fluuio est, nec fluuium possumus 
 appellare nec fontem, tamen in hac trinitate aquam nominamus 
 et cum de singulis quaeritur, singillatim aquam respondemus. 
 nam si quaero, utrum in fonte aqua sit, respondetur 
 aqua; et si quaeram, utrum aqua sit in fluuio, nihil aliud 
 respondetur, et in illa potione non poterit alia esse responsio; 
 nec tamen eas tres aquas, sed unam dicimus. sane cauendum 
 est, ne quisquam ineffabilem illius maiestatis substantiam sicut 
 fontem istum uisibilem atque corporeum uel fluuium uel 
 potionem cogitet. in his enim aqua illa, quae nunc in fonte 
 est, exit in fluuium nec in se manet; et cum de fluuio uel 
 de fonte in potionem transit, non ibi permanet, unde sumitur. 
 itaque fieri potest, ut eadem aqua nunc ad fontis appellationem 
 pertineat, nunc ad fluuii, nunc ad potionis, cum in illa trinitate 
 dixerimus non posse fieri, ut pater ipse aliquando sit 
 filius, aliquando spiritus sanctus. sicut in arbore radix non 
 est nisi radix nec robur est aliud quam robur nec ramos nisi 
 ramos possumus dicere; non enim quod dicitur radix, potest

 

 
 
 
 dici et robur et rami; nec lignum, quod pertinet ad radicem, 
 potest aliquo transitu nunc in radice esse, nunc in robore, 
 nunc in ramis, sed tantummodo in radice, cum illa regula 
 nominis maneat, ut radix lignum sit et robur lignum et rami 
 lignum, nec tamen tria ligna dicantur, sed unum. aut si haec 
 habent aliquam dissimilitudinem, ut possint non absurde tria 
 ligna nominari, ut etiam tria ligna dici possunt propter firmitatis 
 diuersitatem, illud certe omnes concedunt, si ex uno 
 fonte tria pocula inpleantur, posse dici tria pocula, tres autem 
 aquas non posse dici, sed omnino unam aquam, quamquam 
 de singulis poculis interrogatus in quolibet horum aquam 
 esse respondeas, quamuis nullus hic transitus fiat, sicut de 
 fonte in fluuium dicebamus. sed haec non propter illius diuinae 
 naturae similitudinem, sed propter uisibilium etiam unitatem 
 corporalia exempla data sunt, ut intellegeretur fieri posse, ut 
 aliqua tria non tantum singillatim, sed etiam simul singulare 
 nomen obtineant, ne quisquam miretur et absurdum putet, 
 quod deum dicimus patrem, deum filium, deum spiritum 
 sanctum nec tamen tres deos in ista trinitate, sed unum 
 unamque substantiam.

Et de patre quidem ac filio multis libris disseruerunt

 
 
 
 docti et spiritales uiri, quibus, quantum homines hominibus 
 poterant, et quemadmodum non unus esset pater et filius, 
 sed unum essent, et quid proprie pater esset et quid filius, 
 insinuare conati sunt: quod ille genitor, ille genitus; ille non 
 de filio, ille de patre; ille huius principium, unde et caput 
 Christi dicitur, quamuis et Christus principium, sed 
 non patris; hic uero illius imago, quamuis nulla ex parte 
 dissimilis et omnino indifferenter aequalis. tractantur haec 
 latius ab eis, qui non tam breuiter quam nos totius Christianae 
 fidei professionem uolunt explicare. itaque, in quantum filius 
 est, de patre accepit, ut sit, cum ille de filio id non acceperit: 
 et in quantum hominem mutabilem, scilicet creaturam in 
 melius commutandam, ineffabili misericordia temporali dispensatione 
 suscepit, multa de illo in scripturis inueniuntur ita 
 dicta, ut inpias haereticorum mentes prius uolentes docere 
 quam nosse in errorem miserint, ut putarent eum non aequalem 
 patri nec eiusdem esse substantiae, qualia sunt illa: 
 quoniam pater maior me est, et: caput mulieris 
 uir, caput uiri Christus, caput autem Christi deus, 
 et: tunc et ipse subiectus erit ei, qui illi subiecit

 

 
 
 
 omnia, et: uado ad deum meum et deum uestrum, 
 et nonnulla huius modi: quae omnia posita sunt, non ut 
 naturae atque substantiae inaequalitatem significent, ne falsa 
 sint illa: ego et pater unum sumus, et: qui me uidit, 
 uidit et patrem meum, et: deus erat uerbum — non 
 enim factus deus, cum omnia per ipsum facta sint — 
 et: non rapinam arbitratus est esse aequalis deo 
 et cetera talia, sed illa posita sunt partim propter administrationem 
 suscepti hominis, qua dicitur: semet ipsum 
 exinaniuit — non quia mutata est illa sapientia, cum sit 
 omnino incommutabilis, sed quia tam humiliter hominibus 
 innotescere uoluit — partim ergo propter hanc administrationem 
 illa ita scripta sunt, de quibus haeretici calumniantur, 
 partim propterea, quia filius patri debet, quod est, hoc etiam 
 debens utique patri, quod eidem patri aequalis aut par est; 
 pater autem nulli debet quidquid est.

De spiritu autem sancto nondum tam copiose ac diligenter 
 disputatum est a doctis et magnis diuinarum scripturarum 
 tractatoribus, ut intellegi facile possit eius proprium, 
 quo proprio fit, ut eum neque filium neque patrem dicere 
 possimus, sed tantum spiritum sanctum, nisi quod eum donum

 

 
 
 
 dei esse praedicant, ut deum credamus non se ipso inferius 
 donum dare. seruant tamen, ut non genitum spiritum sanctum 
 tamquam filium de patre praedicent — unicus enim est 
 Christus — nec de filio tamquam nepotem summi patris nec 
 tamen id quod est nulli debere, sed patri, ex quo omnia, ne 
 duo constituamus principia sine principio, quod falsissimum 
 et absurdissimum est et non catholicae fidei, sed quorundam 
 haereticorum errori proprium. ausi sunt tamen quidam ipsam 
 communionem patris et filii atque, ut ita dicam, deitatem, 
 quam Graeci dsotTj-ca appellant, spiritum sanctum credere: ut, 
 quoniam pater deus et filius deus, ipsa deitas, qua sibi copulantur 
 et ille gignendo filium et ille patri cohaerendo, ei a 
 quo est genitus aequetur. hanc ergo deitatem, quam etiam 
 dilectionem in se inuicem amborum caritatemque uolunt intellegi, 
 spiritum sanctum appellatum dicunt multisque scripturarum 
 documentis adsunt huic opinioni suae: siue illo, quod 
 dictum est: quoniam caritas dei diffusa est in cordibus 
 nostris per spiritum sanctum qui datus est 
 nobis, siue aliis multis talibus testimoniis, et eo ipso, quod 
 per spiritum sanctum reconciliamur deo: unde etiam cum

 

 
 
 
 donum dei dicitur, satis significari uolunt caritatem dei esse 
 spiritum sanctum. non enim reconciliamur illi nisi per dilectionem, 
 qua etiam filii dei appellamur, non iam sub timore 
 tamquam serui, quia consummata dilectio foras mittit 
 timorem, et spiritum libertatis accepimus, in quo clamamus: 
 abba pater. et quia reconciliati et in amicitiam 
 reuocati per caritatem poterimus omnia dei secreta cognoscere, 
 propterea de spiritu sancto dicitur: ipse uos inducet in 
 omnem ueritatem; propterea et confidentia praedicandae 
 ueritatis, qua inpleti sunt in aduentu eius apostoli, recte 
 caritati tribuitur, quia et diffidentia timori datur, quem consummatio 
 caritatis excludit. et ideo donum dei dicitur, quia 
 eo quod quisque nouit non fruitur, nisi id diligat. frui autem 
 sapientia dei nihil est aliud quam ei dilectione cohaerere, 
 neque quisquam in eo quod percipit permanet nisi dilectione; 
 et ideo spiritus sanctus dicitur, quoniam ad permanendum 
 sanciuntur quaecumque sanciuntur nec dubium est a sanciendo 
 sanctitatem uocari. maxime autem illo testimonio utuntur 
 assertores huius sententiae, quod scriptum est: quod natum 
 est de carne, caro est; et quod natum est de spiritu, 
 spiritus est, quoniam deus spiritus est. hic enim

 

 
 
 
 regenerationem nostram dicit, quae non secundum Adam de 
 carne est, sed secundum Christum de spiritu sancto. quapropter 
 si spiritus sancti hoc loco facta est commemoratio, cum dictum 
 est, quoniam deus spiritus est, animaduertendum dicunt 
 non dictum esse quoniam spiritus deus est), sed: quoniam 
 deus spiritus est, ut ipsa deitas patris et filii hoc loco 
 dicta sit deus, quod est spiritus sanctus. huc accedit aliud 
 testimonium, quod dicit Iohannes apostolus, quoniam deus 
 dilectio est. etiam hic enim non ait \'dilectio deus est\', 
 sed: deus dilectio est, ut ipsa deitas dilectio intellegatur. 
 et quod in illa enumeratione conexarum sibi rerum, ubi dicitur: 
 omnia uestra sunt, uos autem Christi, Christus 
 autem dei, et: caput mulieris uir, caput uiri Christus, 
 caput autem Christi deus, nulla fit commemoratio 
 spiritus sancti, ad hoc pertinere dicunt, quia non fere in his, 
 quae sibi conexa sunt, numerari solet ipsa conexio. unde in 
 illo etiam loco trinitatem ipsam uidentur agnoscere, qui legunt 
 adtentius, cum dicitur: quoniam ex ipso et per ipsum 
 et in ipso sunt omnia: ex ipso, tamquam ex eo, qui 
 nulli debet quod est; per ipsum, tamquam per mediatorem; 
 in ipso, tamquam in eo, qui continet, id est copulatione 
 coniungit.

Huic sententiae contradicunt, qui arbitrantur istam 
 communionem, quam siue deitatem siue dilectionem

 

 
 
 
 caritatemue appellamus, non. esse substantiam; quaerunt autem 
 secundum substantiam sibi exponi spiritum sanctum, nec 
 intellegunt non aliter potuisse dici: deus dilectio est, nisi 
 substantia esset dilectio. ducuntur quippe consuetudine rerum 
 corporalium, quoniam, si duo sibi corpora copulentur, ita ut 
 iuxta inuicem conlocentur, ipsa copulatio non est corpus, 
 quandoquidem separatis illis corporibus, quae copulata fuerant, 
 nulla inuenitur; nec tamen quasi discessisse et migrasse 
 intellegitur, sicut illa corpora. sed hi tales cor mundum 
 faciant, quantum possunt, ut uidere ualeant in dei substantia 
 non esse aliquid tale, quasi aliud ibi sit substantia, aliud 
 quod accidat substantiae, et non sit substantia; sed quidquid 
 ibi intellegi potest, substantia est. uerum haec dici possunt 
 facile et credi; uideri autem nisi corde puro quomodo se 
 habeant, omnino non possunt. quapropter siue ista uera sit 
 sententia, siue aliud aliquid sit, fides inconcussa tenenda est, 
 ut deum dicamus patrem, deum filium, deum spiritum sanctum, 
 neque tres deos, sed istam trinitatem unum deum, neque 
 diuersas naturas, sed eiusdem substantiae, neque ut pater 
 aliquando sit filius, aliquando spiritus sanctus, sed pater 
 semper pater et filius semper filius et spiritus sanctus semper 
 spiritus sanctus. nec temere de inuisibilibus aliquid adfirmemus 
 tamquam scientes, sed tamquam credentes, quoniam uideri 
 nisi mundato corde non possunt. et si quis ea uidet in hac

 

 

 
 
 
 uita ex parte, ut dictum est, atque in aenigmate, non 
 potest efficere, ut et ille uideat, cui loquitur, si cordis sordibus 
 inpeditur. beati autem mundi corde, quoniam ipsi 
 deum uidebunt. haec fides est de deo conditore et renouatore 
 nostro.

Sed quoniam dilectio non tantum in deum nobis imperata 
 est, cum dictum est: diliges dominum deum tuum 
 ex toto corde tuo, et ex tota anima tua, et ex tota 
 mente tua, sed etiam in proximum — nam, diliges, 
 inquit, proximum tuum tamquam te ipsum - nisi 
 autem ista fides congregationem societatemque hominum 
 teneat, in qua fraterna caritas operetur, minus fructuosa est, 
 credimus et in sanctam ecclesiam, utique catholicam. 
 
 
 nam haeretici et schismatici congregationes suas ecclesias 
 uocant. sed haeretici de deo falsa sentiendo ipsam fidem 
 uiolant; schismatici autem discissionibus iniquis a fraterna 
 caritate dissiliunt, quamuis ea credant quae credimus. quapropter 
 nec haeretici pertinent ad ecclesiam catholicam, quoniam 
 diligit deum, nec schismatici, quoniam diligit proximum. et 
 ideo peccatis proximi facile ignoscit, quia sibi precatur ignosci

 

 
 
 
 ab illo, qui nos reconciliauit sibi, delens omnia praeterita et 
 ad uitam nouam nos uocans: quam uitam donec perfectam 
 capiamus, sine peccatis esse non possumus; interest tamen 
 qualia sint.

Nec de peccatorum differentia modo tractandum est, 
 sed credendum omnino nullo modo nobis ignosci ea, quae 
 peccamus, si nos inexorabiles ad ignoscenda peccata fuerimus. 
 itaque credimus et remissionem peccatorum.

Et quoniam tria sunt, quibus homo constat: spiritus. 
 anima et corpus, quae rursus duo dicuntur, quia saepe anima 
 simul cum spiritu nominatur — pars enim quaedam eiusdem 
 rationalis, qua carent bestiae, spiritus dicitur — principale 
 nostrum spiritus est; deinde uita, qua coniungimur corpori, 
 anima dicitur; postremo ipsum corpus, quoniam uisibile est, 
 ultimum nostrum est. haec autem omnis creatura ingemescit 
 et parturit usque nunc; dedit tamen primitias 
 spiritus, quia credidit deo et bonae iam uoluntatis est. hic 
 enim spiritus etiam mens uocatur, de quo dicit apostolus: 
 mente seruio legi dei, qui item alio loco dicit: testis 
 est enim mihi deus, cui seruio in spiritu meo. anima 
 uero, cum carnalia bona adhuc adpetit, caro nominatur et 
 resistit spiritui non natura, sed consuetudine peccatorum. 
 unde dicitur: mente seruio legi dei, carne autem

 

 
 
 
 legi peccati. quae consuetudo in naturam uersa est secundum 
 generationem mortalem peccato primi hominis. ideoque 
 scriptum est: et nos aliquando fuimus natura filii 
 irae, id est uindictae, per quam factum est, ut seruiamus 
 legi peccati. est autem animae natura perfecta, cum spiritui 
 suo subditur et cum sequitur sequentem deum. ideo animalis 
 homo non percipit quae sunt spiritus dei. 
 sed non tam cito anima subiugatur spiritui ad bonam operationem, 
 quam cito spiritus deo ad ueram fidem et bonam 
 uoluntatem, sed aliquando tardius eius inpetus, quo in carnalia 
 et temporalia diffluit, refrenatur. sed quoniam et ipsa mundatur, 
 recipiens stabilitatem naturae suae dominante spiritu, 
 quod sibi caput est, cuius capitis caput est Christus. non 
 est desperandum etiam corpus restitui naturae propriae; sed 
 utique non tam cito quam anima, sicut neque. anima tam 
 cito quam spiritus, sed tempore oportuno in nouissima tuba, 
 cum mortui resurgent incorrupti et nos inmutabimur. 
 et ideo credimus et in carnis resurrectionem, non 
 tantum quia reparatur anima, quae nunc propter carnales 
 affectiones caro nominatur, sed haec etiam uisibilis caro, quae

 

 

 
 
 
 naturaliter est caro, cuius nomen anima non propter naturam, 
 sed propter affectiones carnales accepit, haec ergo uisibilis 
 quae proprie dicitur caro sine dubitatione credenda est resurgere. 
 uidetur enim Paulus apostolus eam tamquam digito 
 ostendere, cum dicit: oportet corruptibile hoc induere 
 incorruptionem. cum enim dicit \'hoc\', in eam quasi 
 digitum intendit. quod autem uisibile est, id potest digito 
 ostendi, quoniam potest etiam anima corruptibilis dici; nam. 
 uitiis morum ipsa corrumpitur. et mortale hoc induere 
 inmortalitatem cum legitur, eadem significatur uisibilis 
 caro, quia in eam identidem uelut digitus intenditur. potest 
 enim et anima sicut corruptibilis propter morum uitia, ita 
 etiam mortalis dici. mors quippe animae est apostatare a 
 deo: quod primum eius peccatum in paradiso sacris litteris 
 continetur.

Resurget igitur corpus secundum christianae fidem, 
 quae fallere non potest. quod cui uidetur incredibile, qualis 
 nunc sit caro adtendit, qualis autem futura sit non considerat: 
 quia illo tempore inmutationis angelicae non iam caro erit et 
 sanguis, sed tantum corpus. cum enim de carne apostolus 
 loqueretur, alia, inquit, caro pecorum, alia uolucrum, 
 alia piscium, alia serpentum. et corpora

 

 
 
 
 caelestia, et corpora terrestria. non enim dixit: et caro 
 caelestis, dixit autem: et caelestia et terrestria corpora. 
 omnis enim caro etiam corpus est, non autem omne 
 corpus etiam caro est: primo in istis terrestribus, quoniam 
 lignum corpus est, sed non caro; hominis autem uel pecoris 
 et corpus et caro est; in caelestibus uero nulla caro, sed corpora 
 simplicia et lucida, quae appellat apostolus spiritalia, nonnulli 
 autem uocant aetherea. et ideo non carnis resurrectioni 
 contradicit illud, quod ait: caro et sanguis regnum dei 
 non possidebunt, sed quale futurum sit, quod nunc caro et 
 sanguis est, praedicat, in qualem naturam quisquis hanc carnem 
 conuerti posse non credit, gradibus ducendus est ad fidem. si 
 enim ab eo quaeras, utrum terra in aquam possit conuerti, 
 propter uicinitatem non ei uidetur incredibile. rursus si quaeras 
 utrum aqua possit in aerem, neque hoc absurdum esse respondet; 
 uicina enim sunt sibi. et de aere si quaeras, utrum in 
 aethereum corpus, id est in caeleste possit mutari, iam ipsa 
 uicinitas persuadet. quod ergo per hos gradus fieri posse 
 concedit, ut terra in corpus aethereum conuertatur, cur non 
 accedente dei uoluntate, qua corpus humanum super aquas 
 potuit ambulare, celerrime id fieri posse, quemadmodum dictum

 

 
 
 
 est: in ictu oculi, sine ullis talibus gradibus credit, sicut 
 plerumque fumus in flammam mira celeritate conuertitur? 
 caro enim nostra utique ex terra est; philosophi autem, quorum 
 argumentis saepius resurrectioni carnis resistitur, quibus 
 asserunt nullum esse posse terrenum corpus in caelo, omne 
 corpus in omne corpus conuerti et mutari posse concedunt. 
 qua corporis resurrectione facta a temporis condicione liberati 
 aeterna uita ineffabili caritate atque stabilitate [sine corruptione] 
 perfruemur. tunc enim fiet illud, quod scriptum est: absorta 
 est mors in uictoria. ubi est, mors, aculeus tuus 
 ubi est, mors, contentio tua?

Haec est fides, quae paucis uerbis tenenda in symbolo 
 nouellis christianis datur. quae pauca uerba fidelibus nota 
 sunt, ut credendo subiugentur deo, subiugati recte uiuant, 
 recte uiuendo cor mundent, corde mundato quod credunt 
 intellegant.

LOCI LIBR. RETRACTATIONVM. 
 
 
 
 De fide et symbolo pag. 30, 16 sqq. 
 
 Retract. I 17. In hoc libro cum de resurrectione ageretur. 
 resurget, inquam, corpus secundum christianam 
 fidem, quae fallere non potest. quod cui uidetur 
 incredibile, qualis sit nunc caro adtendit, qualis 
 autem tunc futura sit, non considerat, quia illo 
 tempore immutationis angelicae non iam caro 
 erit et sanguis, sed tantum corpus et cetera quae 
 ibi de corporum terrestrium in corpora caelestia mutatione 
 disserui, quoniam dixit apostolus, cum inde loqueretur: caro 
 et sanguis regnum dei non possidebunt. sed quisquis 
 ea sic accipit, ut existimet ita corpus terrenum, quale nunc 
 habemus, in corpus caeleste resurrectione mutari, ut nec 
 membra ista nec carnis sit futura substantia, procul dubio 
 corrigendus est, commonitus de corpore domini, qui post 
 resurrectionem in eisdem membris non solum conspiciendus 
 oculis, uerum etiam manibus tractandus apparuit carnemque 
 se habere etiam sermone firmauit dicens: palpate et uidete, 
 quia spiritus carnem et ossa non habet, sicut me 
 uidetis habere. unde constat apostolum non carnis substantiam 
 negasse in dei regno futuram, sed aut homines, qui 
 secundum carnem uiuunt, carnis et sanguinis nomine nuncupasse 
 aut ipsam carnis corruptionem, quae tunc utique nulla 
 erit. nam cum dixisset: caro et sanguis regnum dei 
 non possidebunt, bene intellegitur tamquam exponendo 
 quid dixerit continuo subdidisse: neque corruptio incorruptionem 
 possidebit. de qua re ad persuadendum infidelibus 
 difficili diligenter, quantum potui, me disseruisse 
 reperiet, quisquis de ciuitate dei legerit uolumen.