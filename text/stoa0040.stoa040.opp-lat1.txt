Opitulante dei misericordia disruptis et derelictis Manichaeorum 
 laqueis tandem catholicae gremio restitutum libet 
 considerare nunc saltem ac deplorare illam miseriam meam. 
 multa enim erant, quae facere debui, ne tam facile ac diebus 
 paucis religionis uerissimae semina mihi a pueritia salubriter 
 insita errore uel fraude falsorum fallaciumue hominum effossa 
 ex animo pellerentur. nam primo animarum illa duo genera, 
 quibus ita singulas naturas propriasque tribuerunt, ut alterum 
 de ipsa dei esse substantia, alterius uero deum ne conditorem 
 quidem uelint accipi. si mecum sobrie diligenterque considerassem 
 mente in deum subplici et pia, fortasse mihi satagenti 
 adparuisset nullam esse qualemlibet uitam, quae non eo ipso, 
 quo uita est et in quantum omnino uita est, ad summum 
 uitae fontem principiumque pertineat: quod nihil aliud quam 
 summum et solum et uerum deum possumus confiteri. quapropter 
 illas animas, quae a Manichaeis uocantur malae, aut 
 carere uita et animas non esse neque quicquam uelle seu 
 nolle. adpetere uel fugere, aut si uiuerent, ut et animae esse 
 possent et aliquid tale agere, quale illi opinarentur nullo 
 modo eas nisi uita uiuere; ac si Christum dixisse constaret, 
 ut constat: ego sum uita. nihil esse causae, cur non omnes

 

 

 
 
 
 animas, cum animae nisi uiuendo esse non possint. per Christum, 
 id est per uitam creatas et conditas fateremur.

Quod si tempore illo quaestionem de ipsa uita et de 
 participatione uitae mea cogitatio ferre ac sustinere non posset 
 — quae profecto magna est et multum serenae disputationis 
 inter doctissimos indigens — illud dispicere fortasse ualuissem, 
 quod omni homini sese sine studio partium bene consideranti 
 manifestissime adparet omne, quod scire et nosse dicimur 
 aut sensu corporis aut intellegentia nos habere conprehensum. 
 sensus autem corporis etiam uulgo quinque numerari: uisum, 
 auditum, odoratum. gustatum atque tactum: quibus omnibus 
 intellegentiam longe alteque praestare et excellere, quis mihi 
 non uel ingratus inpiusque concederet ? quo constituto atque 
 firmato illud consequi, ut cuncta, quae tactu et uisu uel quolibet 
 alio modo corporaliter sentirentur. tanto essent inferiora 
 his, quae intellegendo adsequeremur. quanto ipsos sensus intellegentiae 
 cedere uideremus. quamobrem cum omnis uita et 
 ob hoc omnis anima nullo corporis sensu, sed solo intellectu 
 percipi queat, sol autem iste atque luna omnisque lux. quae 
 mortalibus his oculis cernitur, ab ipsis quoque Manichaeis 
 uero et bono deo tribuenda esse dicatur: summam esse dementiam 
 id praedicare pertinere ad deum, quod per corpus 
 intuemur, quod uero non solum animo. sed ipsa sublimitate 
 animi, mente scilicet atque intellegentia caperemus, id est 
 uitam, qualiscumque illa diceretur. tamen uitam eodem deo: 
 auctore priuandam et uiduandam putare. num enim quid sit 
 uiuere quamque secretum ab omni corporis sensu quamque

 
 
 
 omnino incorporeum, si me ipsum inuocato deo interrogarem, 
 respondere non possim? aut non illi quoque fateantur non 
 solum uiuere illas, quas detestantur animas, sed etiam inmortaliter 
 uiuere? quodque a Christo dictum est: dimitte 
 mortuos sepelire mortuos suos, non de omnino non uiuentibus, 
 sed de peccantibus dictum, quae inmortalis animae 
 sola mors est scribente Paulo: mortua est uidua, quae in 
 deliciis uiuit; simul enim et mortuam esse dixit et uiuere. 
 quare non ego quanto decoloratius uiuat peccatrix anima, sed 
 illud ipsum tantum, quod uiuit adtenderem. quod si percipere 
 nisi intellegendo non possem, credo, ueniret in mentem tanto 
 esse quamlibet animam luci, quam per hos sentimus oculos, 
 praeferendam, quanto intellegentiam ipsis oculis praeferremus. 
 
 Lucem autem illam illi quoque a patre Christi esse confirmant: 
 egone tandem, quod ab eo esset quaecumque anima, 
 dubitarem? ego uero non modo de anima, sed de quouis etiam 
 corpore, quin ab ipso esset, nihil omnino ne tum quidem homo 
 scilicet illius inperitiae atque illius aetatis ambigerem, si 
 forma quid esset quidue formatum, quid species et quid indutum 
 specie, deinde quid horum cui causa esset, pie cauteque 
 cogitarem.

Sed de corpore interim taceo; de anima conqueror, de 
 spontaneo et uiuido motu, de actu, de uita, de inmortalitate, 
 denique conqueror, quod aliquam rem ista omnia sine dei 
 bonitate habere posse miserrimus credidi, quod quanta essent, 
 neglegenter adtendi: hoc mihi gemendum ac deflendum puto. 
 uoluerem mecum haec, loquerer mecum, deferrem ad illos;

 

 
 
 
 quae uis esset intellegendi, quam nihil esset in homine. quod 
 huic excellentiae possemus conferre, proponerem. ubi mihi 
 hoc homines, si modo essent homines, concessissent, quaererem, 
 utrum his oculis uidere id est intellegere; ubi negauissent, 
 colligerem primo longe esse sensui oculorum istorum intellegentiam 
 mentis anteponendam; deinde subiungerem, id quod 
 re meliore perciperemus, necessario melius iudicandum. quis 
 hoc non daret? ergo pergerem quaerere animam illam, quam 
 malam dicerent, oculisne sentiretur istis. an mente intellegeretur. 
 mente faterentur. quibus omnibus inter nos conuenientibus 
 atque firmatis. quid conficeretur ostenderem, animam 
 illam scilicet. quam execrarentur. luce ista, quam uenerarentur, 
 esse meliorem, quandoquidem illa intellectu mentis. haec sensu 
 corporis innotescit. hic uero haererent fortasse ducemque rationem 
 sequi recusarent: tanta est uis ueternosarum opinionum 
 et diu defensae atque creditae falsitatis. sed ego instarem 
 magis haerentibus. non aspere. non pueriliter, non peruicaciter; 
 repeterem quae concessa sunt, et quam essent concedenda, 
 monstrarem. hortarer ut in commune consulerent; uiderent 
 certe. quid nobis negandum esset: utrum intellectum istis 
 carneis luminibus praeferendum, an excellentius esse, quod 
 animi excellentia quam quod debili sensu corporis cognoscitur, 
 falsum putarent; an illas animas, quas alienigenas crederent. 
 tantum intellegendo. id est ipsa animi excellentia sciri posse 
 nollent fateri: an solem ac lunam non nisi istis oculis notos 
 fieri uellent abnuere. quod si nihil horum nisi absurdissime 
 atque inpudentissime negari posse animum aduerterent,

 
 
 
 suaderem non eos oportere dubitare istam lucem, quam colendam 
 praedicarent , esse anima illa uiliorem, quam fugiendam 
 monerent.

Atque hic si forte turbati a me quaererent, num etiam 
 muscae animam huic luci praestare censerem, responderem: 
 etiam. nec me terreret musca quod parua est, sed quod uiua 
 firmaret. quaeritur enim, quid illa membra tam exigua uegetet, 
 quid huc atque illuc pro naturali adpetitu tantillum corpusculum 
 ducat, quid currentis pedes in numerum moueat, aut 
 quid uolantis pennulas moderetur ac uibret. quod qualecumque 
 est, bene considerantibus in tam paruo tam magnum eminet, 
 ut cuiuis fulgori praestringenti oculos praeferatur. 
 
 Certe quod nemo dubitat, quicquid id est, intellegibile est, 
 quod omni sensibili et ob hoc huic etiam luci diuinis legibus 
 antecellit. quid enim cogitatione percipimus, quaeso, si hoc 
 non percipimus aliud esse mente intellegere, aliud sentire per 
 corpus et prius illud ab hoc posteriore incomparabili sublimitate 
 distare ideoque non posse intellegibilia sensibilibus non 
 praeferri, cum ipse intellectus tantum sensibus praeferatur?

Hinc illud etiam fortasse cognoscerem, quod consequens 
 esse manifestum est, cum iniustitia et intemperantia ceteraque 
 animi uitia non sentiantur, sed intellegantur: quomodo fiat, 
 ut etiam ista, quae detestamur et damnanda censemus, tamen 
 quoniam intellegibilia sunt, anteire hanc lucem queant, cum

 
 
 
 in suo genere ista laudanda sit. suggeritur enim animo bene 
 se deo subicienti primo non omne, quod laudamus. omni. 
 quod uituperamus. esse anteponendum. neque enim quia laudo 
 purgatissimum plumbum. ob hoc illud uituperando auro pluris 
 aestimo. in suo enim genere quidque considerandum est. inprobo 
 iurisconsultum multas leges ignorantem, sed eum tamen 
 probatissimo sutori sic praefero, ut ne comparandum quidem 
 putem. at istum laudo, quod suae artis peritissimus sit; illum 
 autem. quod suam professionem minus inpleat, iure reprehendo. 
 ex quo reperire deberem lucem istam, quod in genere proprio 
 perfecta esset. iure laudari; tamen quia sensibilium rerum 
 numero includitur, quod genus intellegibilium generi cedat 
 necesse est, infra iniustas et intemperantes animas, quoniam 
 sunt intellegibiles, esse deputandam, quamuis istas non iniuria 
 damnatione dignissimas iudicemus. quaerimus namque in his 
 quod concilietur deo, non quod isti fulgori praeferatur. quapropter 
 quisquis hoc lumen ex deo esse contenderet, non 
 repugnarem, sed magis animas dicerem, uitiosas etiam, non in 
 quantum uitiosae. sed in quantum animae sunt, deum sibi 
 esse creatorem fateri oportere.

Hoc loco si quisquam illorum cautus et uigilans iam 
 etiam studiosior quam pertinacior me admoneret non de uitiosis 
 animis. sed de ipsis uitiis esse quaerendum — quae quoniam 
 sensu corporis non cognoscerentur. et tamen cognoscerentur, 
 non nisi intellegibilia posse accipi; quae si sensibilibus

 
 
 
 omnibus antecellunt, cur lucem deo auctori esse tribuendam inter 
 nos conueniret, uitiorum uero auctorem deum nemo nisi sacrilegus 
 diceret — responderem homini, si aut statim et repente. 
 ut bonis dei cultoribus solet. diuinitus infulsisset huius solutio 
 quaestionis, aut fuisset antea praeparata: quorum si neutrum 
 meruissem atque potuissem, coepta differrem; quodque esset 
 propositum, difficile esse ad dinoscendum atque arduum confiterer. 
 recurrerem in me, prosternerer deo, alte ingemerem 
 quaerens, ne me in medio spatio, quo certis rationibus promouissem, 
 haerere pateretur; ne ancipiti quaestione cogerer 
 aut intellegibilia sensibilibus submittere ac subdere. aut ipsum 
 uitiorum dicere auctorem: cum esset utrumuis horum falsitatis 
 inpietatisque plenissimum. nullo modo possem existimare. quod 
 me sic adfectum ille desereret. admoneret ergo suis illis ineffabilibus 
 modis, ut considerarem etiam atque etiam. utrum 
 animi uitia. de quibus aestuarem, inter intellegibilia numeranda 
 essent. quod ut reperirem propter inbecillitatem interioris oculi 
 mei, quae mihi peccatis meis iure accidisset, aliquem mihi ad 
 inuisibilia contuenda in ipsis uisibilibus machinarer gradum: 
 quorum esset nobis nullo modo certior cognitio, sed consuetudo 
 fidentior. itaque statim quaererem, quid ad sensum proprie 
 pertineret oculorum. inuenirem colores, quorum principatum 
 lux ista obtineret. haec enim sunt. quae nullus alius sensus 
 adtingit: nam motus corporum et magnitudines et interualla 
 et figuras. quamuis et oculis. non tamen proprie. sed tactu 
 etiam posse sentiri. unde colligerem tanto ceteris corporeis et 
 sensibilibus praestare lucem, quanto aliis sensibus aspectus 
 esset inlustrior. eiecta igitur ex omnibus, quae corpore

 
 
 
 sentiuntur, ista luce. qua niterer et in qua gradum illum inquisitionis 
 meae necessario conlocarem, pergerem adtendere, quid 
 ageretur hoc modo. mecumque ista sermocinarer: si sol iste 
 tanta claritate conspicuus et diei luce sufficiens usque ad lunae 
 similitudinem in conspectu nostro paulatim deficeret, num aliud 
 quicquam oculis sentiremus quam lucem utcumque fulgentem, 
 lucem tamen quaerentes. quod fuerat, non uidendo et haurientes 
 uidendo quod aderat? non ergo illum defectum uideremus, 
 sed lucem. quae defectui remaneret. cum autem non 
 uideremus, non sentiremus: quicquid enim sentimus aspectu. 
 non potest non uideri. quare si defectus ille neque uisu neque 
 alio sensu sentiretur, non posset inter sensibilia numerari. 
 nihil enim sensibile est. quod sentiri non potest. referamus nunc 
 considerationem ad uirtutem, cuius intellegibili luce splendere 
 animum conuenientissime dicimus. porro ab hac luce uirtutis 
 defectus quidam non perimens animam. sed obscurans uitium 
 uocatur. potest igitur recte uitium quoque animi nequaquam 
 inter intellegibilia numerari. ut lucis ille defectus recte de 
 sensibilium numero eximitur: illud tamen quod remanet animae, 
 id est hoc ipsum. quod uiuit atque anima est, tam est intellegibile 
 quam sensibile illud, quod in hoc uisibili lumine 
 post defectum quantumcumque fulgeret: et ideo animam in 
 quantum anima esset et uitae participaret, sine qua nullo 
 pacto esse anima potest. rectissime omnibus sensibilibus anteferri. 
 quamobrem maximi erroris esse ullam animam dicere 
 non esse ex deo. ex quo esse solem lunamque glorieris.

Quod si iam placeret omnia sensibilia nominare, non 
 modo ea, quae sentiremus, sed etiam ea, quae non sentiendo, 
 tamen per corpus iudicaremus, sicut per oculos tenebras et 
 per aures silentium — et illas enim non uidendo et hoc non 
 audiendo cognoscimus — rursusque intellegibilia, non ea 
 tantum, quae inlustrata mente conspicimus, sicuti est ipsa 
 sapientia, sed etiam illa, quae ipsius inlustrationis priuatione 
 auersamur, ut est insipientia, quam tenebras animi congrue 
 dixerimus: nullam de uerbo facerem controuersiam, sed totam 
 quaestionem facili diuisione dissoluerem statimque adprobarem 
 bene adtendentibus substantias intellegibiles sensibilibus substantiis 
 diuina et incorrupta ueritatis lege praeponi, non earum 
 - substantiarum defectus, quamuis hos intellegibiles, illes sensibiles 
 appellare uellemus. quapropter qui et haec lumina uisibilia 
 et illas intellegibiles animas substantias esse faterentur, 
 omni modo eos cogi sublimiores partes animis tribuere atque 
 concedere, defectus uero utriusque generis non posse alteros 
 alteris anteponi; priuant enim tantum et non esse indicant, 
 quod usquequaque eandem uim habent, sicut ipsae negationes. 
 nam cum dicimus: non est aurum, et: non est uirtus, quamuis 
 inter aurum et uirtutes plurimum, nihil tamen inter negationes, 
 quas eis adiunximus, distat. uerum enimuero peius 
 est non esse uirtutem quam non esse aurum, nemo sanus hinc 
 ambigit, quod non propter ipsas negationes, sed propter res, 
 quibus adiunguntur, accidere quis non intellegat? auro enim 
 uirtus quanto praestat, tanto est uirtute quam auro carere 
 miserius. quamobrem cum res intellegibiles sensibilibus rebus 
 antecellunt, defectum in intellegibilibus quam in sensibilibus 
 merito aegrius toleramus, non eos defectus, sed ea, quae

 
 
 
 deficiunt, carius uel uilius aestimantes. ex quo iam illud adparet 
 defectum uitae, quae intellegibilis est, multo miserabiliorem 
 esse quam huius sensibilis lucis, quod scilicet multo est 
 carior intellecta uita quam lux ista conspecta.

Quae cum ita sint, audebitne quisquam, cum solem ac 
 lunam et quicquid in sideribus, quicquid denique in hoc igni 
 nostro atque terreno luce uisibili effulget, deo tribuat, animas 
 quaslibet, quae profecto nisi uiuendo animae non sunt, cum 
 tanto hoc lumen uita praecedat. ex deo esse nolle concedere? 
 et cum ille uerum dicat. qui dicit: in quantum nitet. ex deo 
 est, egone tandem. deus magne. mentiar, si dicam: in quantum 
 uiuit. ex deo est? non usque adeo. quaeso, caecitas mentis 
 subpliciaque augeantur animorum. ut haec homines non intellegant. 
 sed quoquo modo illorum error aut pertinacia sese 
 haberet, his ego fretus armatusque rationibus credo, cum ad 
 eos rem ita consideratam perspectamque detulissem et cum 
 his placide contulissem. uererer. ne mihi quisquam eorum 
 alicuius momenti esse uideretur, si aut intellectum aut ea, 
 quae intellectu, non per defectum perciperentur, sensui conaretur 
 praeferre aut saltem conparare corporeo uel his rebus, quae 
 ad eundem sensum cognoscendum similiter pertinerent. quo 
 constituto quando ille mihi uel quisquam negare auderet 
 animas, quantum uellet malas, tamen, quoniam animae essent, 
 intellegibilium rerum numero contineri neque illas per defectum 
 intellegi ? siquidem animae non alio essent, nisi quo uiuerent 
 licet enim per defectum intellegerentur uitiosae, quia uirtutis

 
 
 
 egestate uitiosae, non tamen per defectum animae, quia ui. 
 uendo animae. nec fieri potest, ut uitae praesentia sit causa 
 deficiendi, cum tanto quidque deficiat, quanto deseritur uita.

Omni modo igitur cum pateret non posse ullas animas 
 ab eo auctore separari, a quo lux ista non separaretur, iam 
 quicquid adferrent, non acciperem admoneremque potius, ut 
 eos mecum sequi mallent, qui omne, quicquid esset, quoniam 
 esset, in quantumcumque esset, ex uno deo esse praedicarent. 
 Recitarent aduersum me uoces illas euangelicas: uos propterea 
 non auditis, quia non estis ex deo; uos ex 
 patre diabolo estis. ego quoque contra recitarem: omnia 
 per ipsum facta sunt et sine ipso factum est nihil, 
 et illud apostoli: unus deus, ex quo omnia, et unus dominus 
 Iesus Christus, per quem omnia, et iterum eiusdem 
 apostoli: ex quo omnia, per quem omnia, in quo 
 omnia, insi gloria, hortarerque homines — si tamen homines 
 inuenirem —, nihil nos iam quasi conperisse praesumeremus, 
 sed quaereremus potius magistros, qui sententiarum istarum, 
 quae nobis inter se pugnare uiderentur, pacem concordiamque 
 monstrarent. non in una atque eadem auctoritate scripturarum 
 cum alibi sonaret: omnia ex deo, et alibi: uos non estis 
 ex deo, quoniam libros temere condemnare nefas esset, quis 
 non uideret peritum doctorem, cui quaestionis huius solutio 
 nota esset, inueniendum fuisse? qui profecto si esset bonus

 

 
 
 
 intellector et. ut diuinitus dicitur, homo spiritalis. quoniam 
 necessario faueret ueris rationibus, quas de intellegibili sensibilique 
 natura, quantum potui, tractaui atque disserui. immo 
 eas ipse multo melius et ad docendum aptius aperiret. nihil 
 ab eo aliud de hac quaestione audiremus, nisi quemadmodum 
 fieri posset, ut et nullum animarum genus non esset ex deo, 
 et recte tamen peccatoribus et infidelibus diceretur: non 
 estis ex deo. nam et nos fortasse inplorato in auxilium deo 
 facile uidere possemus aliud esse uiuere, aliud peccare. et 
 quamquam uita in peccatis in conparatione iustae uitae mors 
 appellata sit. utrumque tamen in homine uno posse inueniri, 
 ut simul sit uiuus atque peccator. sed quod uiuus, ex deo, 
 quod peccator. non ex deo. in qua diuisione utimur ea parte 
 de duabus, quae nostrae sententiae conpetit, ut, cum dei conditoris 
 omnipotentiam insinuare uolumus, etiam peccatoribus 
 dicamus. quod ex deo sint — dicimus enim his, qui aliqua 
 specie continentur, dicimus animantibus, dicimus rationalibus, 
 dicimus postremo, quod ad rem maxime adtingit, uiuentibus, 
 quae omnia per se ipsa diuina sunt munera-, cum autem malos 
 arguere propositum est. recte dicimus: non estis ex deo. 
 dicimus enim se a ueritate auertentibus, infidelibus, facinorosis. 
 flagitiosis, et quod nomine uno totum continet, peccatoribus: 
 quae rursus omnia ex deo non esse quis dubitet? itaque 
 Christus peccatoribus id ipsum, quod peccatores erant et sibi 
 non credebant, coarguens, quid mirum si ait: non estis ex

 

 
 
 
 deo. ex alia parte illa salua manente sententia quod omnia 
 per ipsum facta sunt, et: omnia ex deo. nam si Christo 
 non credere, Christi aduentum repudiare. Christum non recipere 
 certum indicium esset animarum, quae non sunt dei. 
 et ideo dictum esset: uos propterea non auditis. quia 
 non estis ex deo, quomodo uera esset uox illa apostoli in 
 ipso euangelii memorabili principio, qua dictum est: in sua 
 propria uenit et sui eum non receperunt? unde sui. si 
 non receperunt? aut unde ideo non sui. quia non receperunt? 
 nisi quia homines peccatores, eo quod sunt homines. ad deum. 
 eo uero, quod peccatores, ad diabolum pertinent. hic ergo 
 partem naturae tenuit qui ait: sui eum non receperunt. 
 ille uoluntatis qui ait: non estis ex deo. euangelista enim 
 dei opera commendabat. Christus hominum peccata cohercebat.

Hic fortasse quis dicat: unde ipsa peccata et omnino 
 unde malum? si ab homine, unde homo? si ab angelo. unde 
 angelus ? quos ex deo esse cum dicitur. quamuis recte uereque 
 dicantur, uidentur tamen inperitis et minus ualentibus acriter 
 res abditas intueri quasi per quandam catenam ad deum mala 
 et peccata conecti. hac in quaestione illi regnare se putant, 
 quasi uero interrogare sit scire. utinam id esset: nemo me 
 scientior reperiretur. sed nescio quomodo saepe in altercando 
 magnae quaestionis propositor personam magni doctoris ostentat

 

 
 
 
 plerumque ipse ipso. quem tenet, in eo, de quo terret, indoctior. 
 itaque isti multitudini se praeferendos arbitrantur, quia 
 priores interrogant. quod cum multitudine ignorant. sed si eo 
 tempore, quo cum eis me, non sicut iam diu ago, egisse nunc 
 paenitet, mihi has rationes depromenti hoc obiecissent, dicerem: 
 quaeso. interim mecum cognoscite, quod facillimum est, si 
 nihil potest fulgere sine deo, multo minus posse aliquid uiuere 
 sine deo, ne in tantis monstris opinionum remaneamus, ut 
 nescio quas animas uitam non ex deo habere praedicemus. sic 
 enim fortasse continget, ut id quod mecum ignoratis, id est 
 unde sit malum, uel simul uel quolibet ordine aliquando discamus. 
 quid ? si enim cognitio summi mali sine summi boni 
 cognitione contingere homini non potest? non enim nossemus 
 tenebras, si in tenebris semper essemus; sed lucis notitia 
 contrarium suum non siuit incognitum. summum autem bonum 
 id est, quo superius esse nihil potest; deus autem bonum et 
 deo superius nihil est: deus igitur summum bonum. cognoscamus 
 ergo deum atque ita nos illud, quod praepropere 
 quaerimus, non latebit. mediocrisne tandem negotii uel meriti 
 cognitionem dei esse arbitramini? quod enim nobis aliud 
 praemium quam uita aeterna promittitur, quae dei cognitio 
 est? ait enim magister deus: haec est autem uita aeterna, 
 ut cognoscant te solum et uerum deum et quem

 

 
 
 
 misisti Iesum Christum. etenim anima quamuis sit inmortalis, 
 tamen quia mors eius rite dicitur a dei cognitione auersio, 
 cum se conuertit ad deum. meritum est aeternae uitae consequendae, 
 ut sit aeterna uita, sicut dictum est, ipsa cognitio. 
 conuerti autem ad deum nemo, nisi ab hoc mundo se auerterit, 
 potest. hoc ego mihi arduum et difficillimum sentio; 
 uobis si facile est, ille ipse deus uiderit. ego uellem credere, 
 nisi me moueret, quod cum iste mundus, a quo nos auertere 
 iubemur, uisibilis sit dixeritque apostolus: ea quae uidentur, 
 temporalia sunt; quae autem non uidentur, aeterna 
 sunt, uos plus istorum oculorum quam mentis iudicio tribuitis, 
 apud quos nullam esse fulgentem pennam, quae non 
 ex deo fulgeat, et esse uiuentem animam, quae non ex deo 
 uiuat, praedicatur et creditur. haec et similia uel illis etiam 
 dicerem uel mecum ipse reputarem. possem namque deum 
 omnibus, ut dicitur, uisceribus deprecans et scripturis, quantum 
 licebat, intentus etiam tunc fortasse talia uel dicere uel, quod 
 saluti sat erat, cogitare.

Sed me duo quaedam maxime, quae incautam illam 
 aetatem facile capiunt, per admirabiles adtriuere circuitus: 
 quorum est unum familiaritas nescio quomodo repens quadam 
 imagine bonitatis tamquam sinuosum aliquod uinculum multipliciter 
 collo inuolutum, alterum, quod quaedam noxia uictoria 
 paene mihi semper in disputationibus proueniebat disserenti 
 cum inperitis, sed tamen fidem suam certatim, ut quisque 
 posset, defendere molientibus christianis. quo successu

 

 

 

 
 
 
 creberrimo gliscebat adulescentis animositas et inpetus suos in peruicaciae 
 magnum malum inprudenter urgebat. quod altercandi 
 genus quia post eorum auditionem adgressus eram, quicquid 
 in eo uel qualicumque ingenio uel aliis lectionibus poteram, 
 solis illis libentissime tribuebam. ita ex illorum sermonibus 
 ardor in certamina, ex certaminum prouentu amor in illos 
 cotidie nouabatur. ex quo accidebat, ut quicquid dicerent, 
 miris quibusdam modis, non quia sciebam, sed quia optabam 
 uerum esse, pro uero adprobarem. ita factum est, ut quamuis 
 pedetemtim atque caute, tamen diu sequerer homines nitidam 
 stipulam uiuenti animae praeferentes.

Uerum esto: non poteram illo tempore sensibilia haec 
 ab intellegibilibus, carnalia scilicet ab spiritalibus diiudicare 
 atque discernere. non erat aetatis. non disciplinae, non cuiusdam 
 etiam consuetudinis. non ullorum denique meritorum non 
 enim parui gaudii felicitatisque res est —: itane tandem 
 ne illud quidem arripere poteram, quod in omnium hominum 
 iudicio summi dei legibus natura ipsa constituit? 
 
 Quiuis enim homines, quos modo a communi sensu generis 
 humani nulla disrupisset amentia, quae uellent ad iudicandum 
 studia detulissent, quamlibet inperitiam, quantamcumque etiam 
 tarditatem, uelim experiri, quid mihi responderent roganti, 
 utrum eis peccasse uideretur, de cuius dormientis manu

 
 
 
 scripsisset alius aliquid flagitiosum. omnes quis dubitet ita fuisse 
 negaturos illud esse peccatum, ita reclamaturos, ut etiam 
 succenserent fortasse, quod tali eos rogatione dignos putarim ? 
 a quibus ego, quoque modo poteram. reconciliatis et in consilium 
 restitutis peterem, ut me aliud tam manifestum, tam 
 in omnium cognitione positum interrogantem non moleste 
 ferrent. tunc quaererem: si non dormientis, sed scientis manu, 
 qui membris tamen ceteris uinctus atque constrictus esset, 
 quisquam ualentior aliquid similiter fecisset mali, utrum quia 
 id nosset. quamuis omnino noluisset, ullo peccati nomine 
 teneretur. et hic mihi omnes mirantes, quod talia sciscitarer, 
 sine cunctatione responderent nihil etiam istum omnino peccasse. 
 quid ita ? quia de quo nesciente uel resistere non 
 ualente quisquam quippiam mali fecerit, iuste damnari nullo 
 modo potest. atque id ipsum cur ita esset, si in illis hominibus 
 naturam ipsam percontarer humanam, facile peruenirem 
 ad id, quod cuperem, isto modo quaerens: quid? si dormiens 
 ille iam sciret, quid alius de manu eius facturus esset, et 
 de industria se plus potus etiam, ne expergisceretur, somno 
 dederet, ut aliquem iurando falleret, num ei quicquam somnus 
 ad innocentiam suffragaretur ? quid aliud illi quam nocentem 
 hominem pronuntiarent ? quid? si et ille uolens uinctus est, 
 ut aliquem similiter praetenta defensione deciperet, quid ei 
 tandem, ut peccato careat. illa uincula profuerunt? quamquam 
 his obstrictus reuera resistere non ualeret, sicut ille dormiens,

 

 
 
 
 quid tunc fieret. omnino nesciret. numquidnam igitur dubitandum 
 est, quin peccasse ambo iudicarentur ? quibus concessis 
 colligerem nusquam scilicet nisi in uoluntate esse peccatum, 
 cum mihi auxiliaretur etiam illud, quod iustitia peccantes 
 tenet sola mala uoluntate. quamuis quod uoluerint inplere 
 nequiuerint.

Quisquamne me ista tractantem possit dicere in rebus 
 obscuris abditisque uersari. ubi propter intellegentium paucitatem 
 uel fraudis uel ostentationis suspicio nasci solet ? 
 secedat paulisper illa intellegibilium sensibiliumque distinctio, 
 nulla mihi fiat inuidia, quod tardas animas subtilium disputationum 
 stimulis persequor. liceat mihi me scire uiuere, 
 liceat mihi scire me uelle uiuere: in quae si consentit genus 
 humanum, tam nobis cognita est uoluntas nostra quam uita. 
 neque cum istam scientiam profitemur, metuendum est, ne 
 nos quisquam falli posse conuincat: hoc ipsum enim falli 
 nemo potest, si aut non uiuat aut nihil uelit. non me arbitror 
 quicquam obscurum adtulisse et uereor, ne cuiquam magis, 
 quod haec nimium manifesta sint, uidear esse culpandus; sed 
 quorsum tendant, consideremus.

Non igitur nisi uoluntate peccatur. nobis autem uoluntas 
 nostra notissima est: neque enim scirem me uelle, si quid 
 sit uoluntas ipsa nescirem. definitur itaque isto modo: uoluntas 
 est animi motus cogente nullo ad aliquid uel non 
 amittendum uel adipiscendum. cur ergo ita tunc definire non 
 possem? an erat difficile uidere inuitum uolenti esse

 
 
 
 contrarium, ita ut contrarium sinistrum dextro esse dicimus, non ut 
 nigrum albo? nam eadem res simul et nigra et alba esse 
 non potest; duorum autem in medio quisque positus ad alterum 
 sinister est, ad alterum dexter; simul quidem utrumque unus 
 homo. sed simul utrumque ad unum hominem nullo modo. 
 ita inuitus et uolens simul esse quidem unus animus potest, 
 sed unum atque idem nolle simul et uelle non potest. cum 
 enim quisque inuitus aliquid facit — si enim roges, utrum 
 id facere uelit. nolle se dicit: item si roges. utrum id uelit 
 non facere, uelle respondet —: ita inuitum ad faciendum, ad 
 non faciendum autem uolentem reperies; id est enim unum 
 animum uno tempore habentem utrumque. sed ad aliud atque 
 aliud singulare referentem. cur haec dico ? quia si rursum 
 quaeramus, quam ob causam id inuitus faciat, cogi se dicat. 
 nam et omnis inuitus faciens cogitur et omnis qui cogitur, 
 si facit, nonnisi inuitus facit. restat. ut uolens a cogente sit 
 liber, etiamsi se quisquam cogi putet. et hoc enim modo 
 omnis. qui uolens facit. non cogitur. et omnis, qui non cogitur, 
 aut uolens facit aut non facit. haec cum in omnibus hominibus, 
 quos interrogare non absurde possumus, a puero usque 
 ad senem, a ludo litterario usque ad solium sapientis natura 
 ipsa proclamet. cur ego tunc non uiderem in definitione uoluntatis 
 ponendum esse cogente nullo\', quod nunc quasi experientia 
 maiore cautissimus posui? at si hoc ubique manifestum 
 a

 
 
 
 est et non doctrina, sed natura omnibus promptum, quid restat 
 - quod uideatur obscurum, nisi forte ullum lateat. aliquid nos 
 uelle cum uolumus, et ad hoc moueri animum nostrum idque 
 aut habere nos aut non habere. et, si haberemus, retinere 
 uelle, si non haberemus, adquirere? quare aut non amittere, 
 aut adipisci aliquid uult omnis, qui uult. quamobrem si omnia 
 ista luce clariora sunt, sicuti sunt. neque meae tantum, sed 
 notitiae generis humani ueritatis ipsius liberalitate donata, 
 cur illo etiam tempore dicere non possem: uoluntas est motus 
 animi cogente nullo ad aliquid uel non amittendum uel adipiscendum 
 ?

Dicet aliquis: et hoc te aduersum Manichaeos quid 
 adiuuaret? expecta; sine prius etiam peccatum definiamus. 
 quod sine uoluntate esse non posse omnis mens apud se 
 diuinitus conscriptum legit. ergo peccatum est uoluntas retinendi 
 uel consequendi quod iustitia uetat et unde liberum 
 est abstinere. quamquam si liberum non sit. non est uoluntas. 
 sed malui grossius quam scrupulosius definire. etiamne hic 
 libri obscuri mihi scrutandi erant, unde discerem neminem 
 uituperatione subplicioue dignum, qui aut id uelit, quod 
 iustitia uelle non prohibet, aut id non faciat. quod facere 
 non potest? nonne ista cantant et pastores in montibus et in 
 theatris poetae et indocti in circulis et docti in bibliothecis 
 et magistri in scholis et antistites in sacratis locis et in orbe 
 terrarum genus humanum? quod si nemo uituperatione uel 
 damnatione dignus est aut non contra uetitum iustitiae faciens 
 aut quod non potest non faciens, omne autem peccatum uel 
 um b.

 
 
 
 uituperandum est uel damnandum, quis dubitet tunc esse 
 peccatum. cum et uelle iniustum est et liberum nolle? et ideo 
 definitionem illam et ueram et ad intellegendum esse facillimam 
 et non modo nunc, sed tunc quoque a me potuisse dici: peccatum 
 est uoluntas retinendi uel consequendi. quod iustitia 
 uetat et unde liberum est abstinere ?

Age nunc. uideamus quid nos haec adiuuarent. primum 
 omnium. ut nihil amplius desiderarem: totam causam quippe 
 finirent. nam quisquis secreta conscientiae suae legesque diuinas 
 penitus naturae inditas apud animum intus, ubi expressiores 
 certioresque sunt, consulens has duas definitiones uoluntatis 
 atque peccati ueras esse concedit, totam Manichaeorum 
 haeresim paucissimis et breuissimis, sed plane inuictissimis 
 ratiunculis sine ulla cunctatione condemnat. quod sic considerari 
 potest. duo animarum genera esse dicunt: unum bonum, 
 quod ita ex deo sit. ut non ex aliqua materia uel ex nihilo 
 ab eo factum. sed de ipsa eius omnino substantia pars quaedam 
 processisse dicatur: alterum autem malum, quod nulla 
 prorsus ex parte ad deum pertinere credunt credendumque 
 commendant. et ideo illud summum bonum, hoc uero summum 
 malum esse praedicant atque ista duo genera fuisse aliquando 
 discreta, nunc esse commixta. genus quidem commixtionis 
 huius et causam nondum audieram; sed tamen iam quaerere 
 poteram, utrum illud malum genus animarum, antequam bono 
 misceretur, habuisset aliquam uoluntatem. si enim non habebat, 
 sine peccato atque innocens erat et ideo nullo modo malum. 
 si autem ideo malum, quia licet esset sine uoluntate. tamquam

 
 
 
 ignis, tamen si bonum adtigisset. uiolaret atque corrumperet: 
 quantum est nefas et naturam mali tantum ualere ad commutandam 
 ullam dei partem et summum illud bonum corruptibile 
 et uiolabile credere? quod si uoluntas inerat, profecto 
 inerat cogente nullo motus animi ad aliquid uel non amittendum 
 uel adipiscendum. hoc autem aliquid aut bonum erat 
 aut bonum putabatur: non enim aliter adpeti posset. sed in 
 summo malo ante commixtionem, quam praedicant, nullum 
 umquam bonum fuit. unde igitur ibi uel scientia uel opinio 
 boni esse potuit? an nihil uolebant, quod apud se esset, 
 atque illud bonum uerum, quod extra erat, adpetebant? ista 
 uero praeclara et magna laude praedicanda uoluntas est, qua 
 summum adpetitur et uerum bonum. unde igitur in summo 
 malo motus animi tanta laude dignissimus ? an studio nocendi 
 adpetebant ? primo eodem reuoluitur ratio. qui enim nocere 
 uult. bono aliquo uult priuare alium propter aliquod bonum 
 suum. erat igitur in eis uel scientia boni uel opinio, quae 
 summo malo nullo modo esse debebat. deinde bonum illud 
 extra se positum, cui nocere studebant. utrum omnino esset, 
 unde cognouerant ? si intellexerant. quid tali mente praeclarius ? 
 an quicquam est aliud. quo magnis laboribus omnis bonorum 
 porrigatur intentio. nisi ut summum illud et sincerum bonum 
 intellegatur ? quod ergo nunc uix paucis bonis iustisque conceditur. 
 id tunc illud merum malum nullo bono adiuuante iam 
 poterat? si autem illae animae corpora gerebant et id oculis 
 uiderant, quot linguae, quot pectora, quae ingenia laudandis 
 istis oculis praedicandisque sufficiunt, quibus uix possunt 
 mentes iustorum adaequari ? quanta bona inuenimus in summo

 
 
 
 malo ? si enim uidere deum malum est, non est bonum deus; 
 bonum est autem deus: bonum est igitur deum uidere et 
 nescio quid huic bono conparari queat. porro quod uidere 
 bonum est. unde fieri potest. ut posse uidere sit malum? 
 quapropter quisquis uel in illis oculis uel in illis mentibus 
 fecit. ut ab his posset uideri diuina substantia. magnum et 
 ineffabili laude dignissimum bonum fecit. si autem non factum, 
 sed ipsum per se tale ac sempiternum erat difficile hoc malo 
 quicquam melius inuenitur.

Postremo ut nihil horum laudandorum habeant illae 
 animae. quae illorum rationibus habere coguntur, quaererem, 
 utrum aliquas an nullas animas deus damnet: si nullas, nullum 
 meritorum iudicium est. nulla prouidentia, et casu potius quam 
 ratione mundus administratur uel potius non administratur; 
 non enim administratio casibus danda est. hoc autem si omnibus 
 qualibet religione deuinctis credere nefas est. restat. ut 
 aut sit aliquarum animarum damnatio aut nulla peccata sint. 
 sed si nulla peccata sunt, etiam nullum malum: quod isti si 
 dixerint. haeresim suam uno ictu interficient. conuenit igitur 
 mihi cum eis aliquas animas diuina lege iudicioque damnari. 
 at hae si bonae sunt, quae illa iustitia est? si malae. natura, 
 an uoluntate? sed natura esse malae animae nullo modo queunt. 
 unde hoc docemus? de superioribus definitionibus uoluntatis 
 atque peccati. quia dicere animas et malas esse et nihil peccare 
 plenum est dementiae, dicere autem peccare sine uoluntate. 
 magnum deliramentum est. et peccati reum tenere 
 quemquam, quia non fecit, quod facere non potuit, summae 
 iniquitatis est et insaniae. quamobrem illae animae quicquid 
 faciunt. si natura, non uoluntate faciunt, id est si libero et

 
 
 
 ad faciendum et ad non faciendum motu animi carent, si 
 denique his abstinendi ab opere suo potestas nulla conceditur, 
 peccatum earum tenere non possumus. at omnes fatentur et 
 malas animas iuste et eas, quae non peccauerunt, iniuste damnari: 
 fatentur igitur eas malas esse, quae peccant. illae 
 autem, sicut ratio docuit, non peccant; animarum ergo malarum 
 genus nescio quod extraneum, quod a Manichaeis inducitur. 
 nullum est.

Nunc bonum illud genus uideamus, quod rursus ita 
 laudant, ut ipsam dei substantiam dicant esse. quanto autem 
 melius est, ut suum quisque ordinem meritumque cognoscat 
 nec ita sacrilega superbia uentiletur, ut cum se totiens commutari 
 sentiat, summi illius boni, quod incommutabile pia 
 ratio profitetur et docet. credat esse substantiam ? ecce enim 
 cum manifestum sit non peccare animas in eo, quod non sunt 
 tales, quales esse non possunt — unde iam constat nescio 
 quas illas inducticias nullo modo peccare et propterea illas 
 non esse omnino —: relinquitur, ut quoniam concedunt esse 
 peccata, non inueniant, quibus ea tribuant, nisi bono generi 
 animarum et substantiae dei. maxime autem urgentur auctoritate 
 christiana; numquam enim negauerunt dari ueniam 
 peccatorum, cum fuerit ad deum quisque conuersus: numquam 
 dixerunt — ut alia multa —, quod scripturis diuinis hoc quispiam 
 corruptor inseruerit. quibus ergo peccata donantur? si 
 alienigenis illis malis, possunt et bonae fieri, possunt dei 
 regnum possidere cum Christo. quod isti quia negant nec 
 habent alterum genus nisi earum, quas de substantia dei esse 
 perhibent, restat, ut non solum etiam ipsas, sed ipsas solas 
 peccare fateantur. ego autem nihil pugno: non solae peccent.

 
 
 
 peccant tamen. at enim mali commixtione coguntur. si ita 
 coguntur. ut resistendi potestas nulla sit. non peccant: si est 
 in potestate resistere sua et propria uoluntate consentiunt, 
 cur tanta bona in summo malo, cur hoc malum in summo 
 bono per doctrinam illorum cogimur inuenire, nisi quia neque 
 illud malum est quod suspicione inducunt neque hoc summum 
 bonum quod superstitione peruertunt?

At si de duobus istis generibus animarum delirare illos 
 et errare docuissem aut certe ipse didicissem, quid remanere 
 poterat, cur mihi iam de ulla re audiendi uel consulendi uiderentur? 
 an ut discerem hinc ostendi animarum duo esse 
 genera, quod in deliberando nunc in malam partem, nunc in 
 bonam nutat adsensio? cur non magis hoc signum est unius 
 animae, quae libera illa uoluntate huc et huc ferri, hinc atque 
 hinc referri potest ? nam mihi cum accidit. unum me sentio 
 utrumque considerantem alterutrum eligentem; sed plerumque 
 illud libet, hoc decet, quorum nos in medio positi fluctuamus. 
 nec mirum: ita enim nunc constituti sumus, ut et per carnem 
 uoluptate adfici et per spiritum honestate possimus. quare non 
 duas animas hinc fateri cogor? possumus enim melius et 
 multo expeditius intellegere duo genera rerum bonarum, quorum 
 tamen neutrum ab auctore deo sit alienum, animam unam ex 
 diuersis adficere partibus, inferiore ac superiore. uel quod recte 
 ita dici potest, exteriore atque interiore. ista sunt duo genera, 
 quae sensibilium et intellegibilium nomine paulo ante tractauimus, 
 quae carnalia et spiritalia libentius et familiarius nos 
 uocamus. sed factum est nobis difficile a carnalibus abstinere, 
 m

 
 
 
 cum panis uerissimus noster spiritalis sit. cum labore namque 
 nunc comedimus panem. neque enim nullo in subplicio sumus 
 peccato transgressionis mortales ex inmortalibus facti. eo contingit, 
 ut cum ad meliora conantibus nobis consuetudo facta 
 cum carne et peccata nostra quodam modo militare contra 
 nos et difficultatem nobis facere coeperint. nonnulli stulti aliud 
 genus animarum. quod non sit ex deo. superstitione obtunsissima 
 suspicentur.

Quamquam etiam si eis concedatur inferiore alio genere 
 animarum nos inlici ad turpia. non inde conficiunt aut illas 
 natura malas esse aut istas summum bonum. fieri enim potest. 
 ut propria illae uoluntate adpetendo, quod non licebat, hoc 
 est peccando, ex bonis factae sint malae rursusque fieri 
 bonae possint. sed ut fit quamdiu manent in peccato, ad sese 
 alias occulta quadam suasione traducant; deinde, ut omnino 
 malae non sint. sed in suo genere quamuis inferiore opus 
 proprium sine ullo peccato exerceant; istae autem superiores, 
 quibus actionem longe praestantiorem rerum moderatrix iustitia 
 summa tribuerit. si illas inferiores. sequi et imitari uoluerint 
 peccando fiunt malae, non quia malas, sed quia male imitantur. 
 ab illis enim agitur proprium, ab istis adpetitur alienum: 
 unde illae in suo gradu manent, istae ad inferiora merguntur. 
 uelut cum homines ferina sectantur. pulchre namque incedit 
 quadrupedans equus; at si hoc homo pedibus manibusque 
 meditetur, quis eum uel palearum cibo dignum putet? recte 
 igitur plerumque inprobamus imitantem, cum eum, quem

 
 
 
 imitatur, probemus. inprobamus autem non quia non sit adsecutus, 
 sed quia omnino adsequi uoluit. in equo enim probamus 
 illud, cui quantum praeponimus hominem, tantum 
 offendimur, quod inferiora sectatur. quid ? inter ipsos homines 
 in inmittenda uoce nonne quod praeco bene facit, etiamsi clarius 
 ac melius id faciat praetor, insanus est ? caelestia suspice: 
 lucens luna laudatur suoque laudatur cursu atque uicibus 
 bene considerantibus satis placet; tamen si eam sol uelit 
 imitari — fingamus enim eos posse habere huiusmodi uoluntates 
 —, cui non summe ac iure displiceat ? ex quibus illud 
 est. quod intellegi uolo. etiam si sunt animae — quod interim 
 incertum est — corporeis officiis non peccato, sed natura deditae 
 nosque, quamquam sint inferiores, aliqua tamen interiore 
 uicinitate contingunt, non illas ideo malas haberi oportere, 
 quia nos, cum eas sequimur et corporea diligimus, mali sumus. 
 propterea enim corporea diligendo peccamus, quia spiritalia 
 diligere et iustitia iubemur et natura possumus et tunc in 
 nostro genere optimi et beatissimi sumus.

Quamobrem quid habet argumenti aestuans in utramque 
 partem deliberatio modo in peccatum prona, modo in recte 
 factum subuecta, ut duo animarum genera, quorum alterius 
 natura ex deo sit, alterius non sit, cogamur accipere, cum 
 alias tot causas alternantis cogitationis conicere liceat? sed 
 haec obscura esse et incassum ab animis lippientibus quaeri 
 quisquis bonus rerum existimator est, uidet. quare illa potius, 
 quae de uoluntate atque peccato dicta sunt, illa, inquam, 
 quae summa iustitia neminem ratione utentem ignorare permittit, 
 illa quae si auferuntur nobis, nihil est, unde disciplina

 
 
 
 uirtutis inchoetur, nihil, unde a uitiorum morte surgatur, etiam 
 atque etiam considerata satis clare ac dilucide Manichaeorum 
 haeresim falsam esse conuincunt.

Horum simile est, quod de paenitendo nunc dicam. nam 
 ut inter omnes sanos constat et quod ipsi Manichaei non 
 solum fatentur. sed et praecipiunt, utile est paenitere peccati. 
 quid ego nunc in hanc rem diuinarum scripturarum testimonia, 
 quae usquequaque diffusa sunt, colligam? uox est etiam ista 
 naturae: neminem stultum rei huius notitia deseruit; hoc 
 nobis nisi esset penitus insitum, periremus. potest aliquis 
 dicere non se peccare: non sibi esse autem, si peccauerit, 
 paenitendum, nulla barbaries dicere audebit. quae cum ita sint, 
 quaero ex duobus illis generibus animarum, cuius sit paenitere 
 peccati ? scio quidem neque illius esse posse, qui male facere, 
 neque illius, qui bene facere non potest. quare ut eorum uerbis 
 loquar, si animam tenebrarum peccati peccati, non est de 
 substantia summi mali; si animam lucis, non est de substantia 
 summi boni. paenitendi enim adfectio illa, quae prodest, 
 et male fecisse paenitentem et bene facere potuisse testatur. 
 quomodo igitur nihil ex me mali, si ego perperam feci ? aut 
 quomodo me recte paenitet, si ego non feci? audi partem 
 alteram: quomodo ex me nihil boni est, cui bona uolunta.s 
 inest? aut quomodo me recte paenitet, si non inest? quamobrem 
 aut negent isti esse paenitendi magnam utilitatem, ut 
 non solum a christiano nomine, sed ab omni etiam uel imaginaria 
 ratione pellantur, aut animarum duo illa genera, unum 
 ex quo nihil mali, alterum ex quo nihil boni sit, discere atque 
 docere iam desinant: quod si faciant, Manichaei esse utique

 
 
 
 desinent; nam tota illa secta ista bicipiti uel potius praecipiti 
 animarum uarietate fulcitur.

Ac mihi quidem satis est sic scire, quod Manichaei 
 errent, ut scio paenitendum esse peccati. et tamen si nunc 
 amicorum meorum aliquem, qui usque adhuc illos audiendos 
 putat. conpellam iure amicitiae et ei dicam: scisne utile esse, 
 cum quisque peccauerit, paenitere? sine dubitatione se scire 
 iurabit. si ergo te fecero ita scire falsam esse Manichaeorum 
 haeresim, desiderabisne amplius? quid amplius se posse in 
 hac re desiderare respondeat. bene quidem huc usque. sed cum 
 ostendere coepero certas necessariasque rationes, quae illam 
 propositionem adamantinis, ut dicitur, catenis nexae consequuntur. 
 remque totam ad conclusionem, qua illa euertitur 
 secta, perduxero: negabit se forsitan scire utilitatem illam 
 paenitendi, quam nemo doctus, nemo indoctus ignorat, et 
 potius se scire contendet, cum dubitamus et deliberamus duas 
 in nobis animas patrocinia propria singulis quaestionis partibus 
 adhibere. o consuetudo peccati! o comes poena peccati! uos 
 me tunc a rerum tam manifestarum consideratione auertistis, 
 sed non sentienti nocebatis; nunc uero in familiarissimis meis 
 similiter non sentientibus me iam uulneratis torquetisque 
 sentientem.

Adtendite ista, quaeso, carissimi; uestra ingenia bene 
 noui. si mihi nunc uos qualiscumque hominis mentem rationemque 
 conceditis, multo certiora sunt quam quae ibi uel uidebamur 
 discere uel magis credere cogebamur. deus magne,

 
 
 
 deus omnipotens, deus summae bonitatis, quem inuiolabilem 
 atque incommutabilem credi atque intellegi fas est, trina unitas. 
 quam catholica ecclesia colit, subplex oro expertus in me 
 misericordiam tuam, ne homines, cum quibus mihi a pueritia 
 in omni conuictu fuit summa consensio, in tuo cultu a me 
 dissentire permittas. uideo maxime expectari hoc loco. quomodo 
 etiam catholicas scripturas a Manichaeis accusatas uel 
 tunc defenderem, si, ut dico, cautus essem, uel nunc defendi 
 posse demonstrem. sed in aliis uoluminibus deus adiuuabit 
 propositum meum; nam huius iam, quantum arbitror, moderata 
 parci sibi postulat longitudo.