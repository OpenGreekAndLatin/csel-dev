Virtus animi, quae patientia dicitur, tam magnum 
 dei donum est, ut etiam ipsius, qui nobis eam largitur, qua 
 malos ut corrigantur expectat, patientia praedicetur. ita quamuis 
 deus nihil pati possit, patientia uero a patiendo nomen 
 acceperit, patientem tamen deum non modo fideliter credimus, 
 uerum etiam salubriter confitemur. sed dei patientia qualis 
 et quanta sit, quem nihil patientem nec tamen inpatientem, 
 immo etiam patientissimum dicimus, uerbis explicare quis 
 possit? ineffabilis est ergo illa patientia, non tamen nulla, 
 sicut zelus eius, sicut ira eius et si quid huius modi est. 
 nam si tamquam nostra ista cogitemus, in illo nulla sunt. 
 nihil enim horum nos sine molestia sentimus; absit autem 
 ut inpassibilem dei naturam perpeti ullam molestiam suspicemur. 
 sicut autem zelat sine aliquo liuore, irascitur sine

 
 
 
 aliqua perturbatione, miseretur sine aliquo dolore, paenitet 
 eum sine alicuius suae prauitatis correctione: ita est patiens 
 sine ulla passione. nunc itaque humana patientia, quam capere 
 possumus et habere debemus, cuius modi sit, quantum dominus 
 tribuit et quantum patitur breuitas praesentis sermonis, 
 expediam.

Patientia hominis, quae recta est atque laudabilis et 
 uocabulo digna uirtutis, ea perhibetur, qua aequo animo mala 
 toleramus, ne animo iniquo bona deseramus, per quae ad 
 meliora perueniamus. quapropter inpatientes, dum mala pati 
 nolunt, non efficiunt, ut a malis eruantur, sed ut mala grauiora 
 patiantur. patientes autem, qui mala malunt non committendo 
 ferre quam non ferendo committere, et leuiora faciunt, 
 quae per patientiam patiuntur, et peiora euadunt, quibus 
 per inpatientiam mergerentur. bona uero aeterna et 
 magna non perdunt, dum malis temporalibus breuibusque non 
 cedunt, quoniam non sunt condignae passiones huius 
 temporis, sicut apostolus dicit, ad futuram gloriam, 
 quae reuelabitur in nobis, et iterum ait: quod est 
 temporale leue tribulationis nostrae, in incredibilem 
 modum aeternum gloriae pondus operatur 
 in nobis.

Intueamur itaque, carissimi, quanta in laboribus et 
 doloribus homines dura sustineant pro rebus, quas uitiose 
 diligunt et quanto ipsi his feliciores fieri putant, tanto infelicius 
 concupiscunt. quanta pro falsis diuitiis, quanta pro 
 uanis honoribus, quanta pro ludicris affectionibus periculosissima 
 et molestissima patientissime tolerantur! pecuniae, 
 gloriae, lasciuiae cupidos uidemus, ut ad desiderata perueniant 
 adeptisque non careant, soles, imbres, glacies, fluctus 
 et procellosissimas tempestates, aspera et incerta bellorum, 
 inmanium plagarum ictus et uulnera horrenda non ineuitabili 
 necessitate, sed culpabili uoluntate perferre. uerum haec quodam 
 modo licitae uidentur insaniae. 
 
 Namque auaritia, ambitio, luxuria et uariorum oblectamenta 
 ludorum, nisi propter illa facinus aliquod admittatur 
 siue flagitium, quod legibus prohibetur humanis, putantur ad 
 innocentiam pertinere: immo etiam qui sine fraude cuiusquam 
 aut pro habenda uel augenda pecunia aut pro adipiscendis 
 uel retinendis honoribus aut in agone certando seu uenando 
 seu theatricum aliquid plausibiliter exhibendo magnos labores 
 doloresque pertulerit. parum est quod populari uanitate nullis

 
 
 
 reprehensionibus cohibetur, sed insuper extollitur laudibus, 
 quoniam laudatur, sicut scriptum est, peccator in 
 desideriis animae suae. uis enim desideriorum facit tolerantiam 
 laborum et dolorum; et nemo nisi pro eo, quod delectat, 
 sponte suscipit ferre quod cruciat. sed istae, ut dixi, 
 cupiditates, propter quas explendas qui eis flagrant multa 
 dura et acerba patientissime sustinent, licitae existimantur 
 legibusque concessae.

Quid? quod etiam pro apertis sceleribus, non ut ea 
 puniant, sed ut perpetrent, multa homines grauissima perferunt? 
 nonne de quodam nobilissimo patriae parricida saecularium 
 litterarum loquuntur auctores, quod famem, sitim, 
 frigus ferre poterat eiusque erat corpus patiens inediae, algoris, 
 uigiliae supra quam cuiquam credibile est? quid de 
 latronibus dicam, quorum omnes cum insidiantur uiatoribus, 
 noctes perpetiuntur insomnes, atque ut transeuntes excipiant 
 innocentes, sub qualibet caeli asperitate nocentem animum 
 corpusque defigunt? quidam uero eorum inuicem torquere 
 perhibentur, ita ut exercitatio contra poenas nihil distet a 
 poenis. non enim tantum fortassis excruciantur a iudice, ut 
 a dolentibus ueritas inquiratur, quantum a suis sociis, ut a

 

 
 
 
 patientibus non prodatur. et tamen in his omnibus miranda 
 est potius quam laudanda patientia, immo nec miranda nec 
 laudanda, quae nulla est, sed miranda duritia, neganda patientia; 
 nihil autem illic iure laudandum, nihil utiliter imitandum, 
 tantoque rectius maiore supplicio dignum iudicaueris animum, 
 quanto magis uitiis subdit instrumenta uirtutum. patientia 
 comes est sapientiae, non famula concupiscentiae; patientia 
 amica est bonae conscientiae, non inimica innocentiae.

Cum ergo quemquam uideris patienter aliquid pati, 
 noli continuo laudare patientiam, quam non ostendit nisi causa 
 patiendi. quando illa bona est, tunc ista uera est; quando 
 illa non polluitur cupiditate, tunc a falsitate ista distinguitur. 
 cum uero illa tenetur in crimine, tunc huius multum erratur 
 in nomine. non enim sicut omnes qui sciunt sunt participes 
 scientiae, ita omnes qui patiuntur sunt participes patientiae; 
 sed qui passione recte utuntur, hi patientiae ueritate laudantur, 
 hi patientiae munere coronantur.

Verum tamen cum pro libidinibus uel etiam sceleribus, 
 cum denique pro ista temporali uita ac salute multa homines 
 horrenda mirabiliter sufferunt, satis nos admonent, quanta 
 sufferenda sint pro uita bona, ut etiam postea possit esse 
 aeterna et sine ullo temporis termino, sine utilitatis ullius

 
 
 
 detrimento uera felicitate secura. dominus ait: in uestra 
 p atientia possidebitis animas uestras; non ait: uillas 
 uestras, laudes uestras, luxurias uestras, sed: animas uestras. 
 si ergo tanta suffert anima, ut possideat, unde pereat. 
 quanta debet sufferre, ne pereat! deinde, ut illud dicam, quod, 
 culpabile non est, si tanta suffert pro salute carnis suae inter 
 manus secantium siue urentium medicorum, quanta debet 
 sufferre pro salute sua inter furores quorumlibet inimicorum! 
 cum medici, ne corpus moriatur, per poenas corpori consulant, 
 inimici autem poenas et mortem corpori comminando, ut 
 anima et corpus in gehenna occidatur, inpellant.

Quamquam et ipsi corpori tunc prouidentius consulatur, 
 si temporalis salus eius pro iustitia contemnatur et poena 
 uel mors eius patientissime pro iustitia sufferatur. de corporis 
 quippe redemptione, quae in fine futura est, loquitur apostolus, 
 ubi ait: et ipsi in nobismet ipsis ingemescimus 
 adoptionem expectantes redemptionem corporis 
 nostri. deinde subiunxit: spe enim salui facti 
 sumus; spes autem, quae uidetur, non est spes. 
 quod enim uidet quis, quid et sperat? si autem

 

 
 
 
 quod non uidemus speramus, per patientiam expectamus. 
 
 Cum ergo torquent aliqua mala, sed non extorquent 
 opera mala, non solum anima per patientiam possidetur, 
 uerum etiam, cum per patientiam corpus ipsum ad tempus 
 affligitur uel amittitur, in aeternam stabilitatem salutemque 
 resumitur, et ei per dolorem et mortem inuiolabilis sanitas 
 et felix inmortalitas comparatur. unde dominus Iesus ad patientiam 
 exhortans martyres suos etiam ipsius corporis integritatem 
 futuram sine cuiusquam, non dicam, membri, sed 
 capilli amissione promisit. amen dico uobis, inquit, capillus 
 capitis uestri non peribit, ut quoniam nemo 
 umquam, sicut apostolus dicit, carnem suam odio habuit, 
 magis homo fidelis per patientiam quam per inpatientiam 
 pro stratu suae carnis inuigilet et futurae incorruptionis inaestimabili 
 lucro quantalibet eius praesentia damna conpenset.

Quamuis autem patientia uirtus sit animi, partim tamen 
 ea utitur animus in se ipso, partim uero in corpore suo. in 
 se ipso utitur patientia, quando inlaeso et intacto corpore 
 aliquid, quod non expediat uel non deceat, facere aut dicere 
 quibuslibet aduersitatibus aut foeditatibus rerum seu uerborum 
 stimulis incitatur et patienter mala omnia tolerat, ne 
 ipse mali aliquid opere uel ore committat.

 

 
 
 
 
 Per hanc patientiam sustinemus, etiam cum corpore 
 sani sumus, quod inter huius saeculi scandala beatitudo nostra 
 differtur. unde dictum est, quod paulo ante commemoraui: 
 ei quod non uidemus speramus, per patientiam expectamus. 
 hac patientia sanctus Dauid conuiciantis obprobria 
 tolerauit et, cum facile posset ulcisci, non solum non 
 fecit, uerum etiam alium pro se dolentem commotumque 
 conpescuit et potestatem regiam magis adhibuit prohibendo 
 quam exercendo uindictam. neque tunc eius corpus aliquo 
 morbo affligebatur aut uulnere, sed humilitatis tempus agnoscebatur 
 ac ferebatur uoluntas dei, propter quam patientissimo 
 animo amaritudo contumeliae bibebatur. hanc patientiam dominus 
 docuit, quando commotis zizaniorum permixtione semis 
 et uolentibus ea colligere dixit respondisse patrem familias: 
 sinite utraque crescere usque ad messem. oportet 
 enim patienter ferri, quod festinanter non oportet auferri. 
 huius et ipse patientiae praebuit et demonstrauit exemplum, 
 quando ante passionem corporis sui diabolum ludam, priusquam 
 ostenderet traditorem, pertulit furem et ante experimentum 
 uinculorum et crucis et mortis labiis eius dolosis

 

 
 
 
 non negauit osculum pacis. haec omnia et si qua alia sunt, 
 quae commemorare longum est, ad eum patientiae modum 
 pertinent, quo animus non sua peccata, sed quaecumque extrinsecus 
 mala patienter sustinet in se ipso suo prorsus corpore 
 inlaeso. 
 
 
 Alius est autem patientiae modus, quo idem ipse animus 
 quaecumque molesta et grauia in sui corporis passionibus 
 perfert non sicut stulti uel maligni homines propter adipiscenda 
 uana uel scelera perpetranda, sed, sicut a domino 
 definitum est, propter iustitiam. utroque modo sancti 
 martyres certauerunt — nam et inpiorum obprobriis saturati 
 sunt, ubi animus corpore intacto quasdam ueluti plagas suas 
 integer sustinet, et in corporibus uincti sunt, inclusi sunt, 
 fame ac siti affecti sunt, torti sunt, secti sunt, dilaniati sunt, 
 incensi sunt, trucidati sunt — et pietate inmobili subdiderunt 
 deo mentem, cum paterentur in carne quidquid exquirenti 
 crudelitati uenit in mentem.

Maius sane patientiae certamen est, quando non uisibilis 
 inimicus persequendo atque saeuiendo urget in nefas, qui 
 palam et aperte a non consentiente uincatur, sed ipse diabolus, 
 qui etiam per filios infidelitatis tamquam per sua uasa filios

 

 
 
 
 lucis insequitur, per se ipsum occulte occultus oppugnat, 
 saeuiendo instans, ut contra deum fiat aliquid uel dicatur. 
 
 Talem illum Iob sanctus expertus est, utraque temptatione 
 uexatus, sed in utraque stabilis patientiae robore et 
 armis pietatis inuictus. nam prius inlaeso corpore cuncta 
 quae habebat amisit, ut animus ante suae carnis cruciatum 
 subtractis rebus, quas magni pendere homines solent, frangeretur 
 et aduersus deum loqueretur aliquid his amissis, 
 propter quae illud colere putabatur, percussus etiam omnium 
 subita orbitate filiorum, ut quos singillatim susceperat, simul 
 perderet, tamquam eorum numerositas non unde felicitas ornaretur 
 extiterit, sed unde calamitas augeretur. ubi autem 
 ista perpessus in deo suo mansit inmobilis, eius adfixus est 
 uoluntati, quem non posset amittere nisi propria uoluntate; 
 et pro his quae perdidit eum qui abstulit tenuit, in quo inueniret 
 quod numquam periret. neque enim ille abstulerat, 
 qui nocendi habuit uoluntatem, sed ille, qui dederat potestatem. 
 
 Aggressus est inimicus et corpus nec ea, quae homini 
 extrinsecus inerant, sed ipsum iam hominem in qua potuit 
 parte percussit. a capite usque ad pedes ardebant dolores, 
 scatebant uermes, sanies defluebat: manebat in putri corpore 
 animus integer horrendosque cruciatus carnis contabescentis 
 inuiolata pietate et incorrupta patientia perferebat. aderat uxor

 
 
 
 nec ferebat opem aliquam uiro, sed in deum blasphemiam 
 suggerebat. non enim eam diabolus, cum etiam filios abstulisset, 
 tamquam nocendi inperitus reliquerat, qui quantum 
 esset necessaria temptatori iam in Eua didicerat. sed modo 
 alterum Adam, quem per mulierem caperet, non inuenerat. 
 cautior fuit iste in doloribus quam ille in nemoribus: ille 
 uictus est in deliciis, iste uicit in poenis; consensit ille oblectamentis, 
 non cessit iste tormentis. aderant et amici, non 
 ut in malis consolarentur, sed ut mala suspicarentur. neque 
 enim eum, qui tanta patiebatur, innocentem esse credebant 
 nec tacebat eorum lingua, quod illius conscientia non habebat, 
 ut inter inmanes cruciatus corporis etiam falsis animus 
 caederetur obprobriis. at ille sustinens in carne dolores suos, 
 in corde errores alienos coniugis corripiebat insipientiam, amicos 
 docebat sapientiam, seruabat ubique patientiam.

Hunc intueantur, qui sibi ingerunt mortem, quando 
 quaeruntur ad uitam et sibi auferendo praesentem abnegant 
 et futuram. qui si ad Christum negandum uel aliquid contra 
 iustitiam faciendum, sicut ueri martyres, cogerentur, omnia 
 potius patienter ferre quam sibi inpatienter mortem inferre 
 debuerunt. quod si fugiendorum malorum causa recte fieri 
 posset, Iob sanctus se ipse perimeret, ut tanta mala in rebus 
 suis, in filiis suis, in membris suis diabolicae crudelitatis effugeret. 
 non autem fecit. absit enim, ut in se committeret ipse

 

 

 

 
 
 
 uir sapiens, quod nec mulier suggessit insipiens. quia et si 
 suggessisset, merito et hic illud audisset, quod audiuit suggerendo 
 blasphemiam: locuta es tamquam una ex insipientibus 
 mulieribus. si bona percepimus de manu 
 domini, mala non sustineamus? et ipsam quippe patientiam 
 perdidisset, siue blasphemando, sicut illa uoluerat. 
 siue se interficiendo, quod nec illa ausa fuerat dicere, moreretur 
 atque esset inter illos de quibus dictum est: uae his 
 qui perdiderunt patientiam. et augeret potius quam 
 euaderet poenas, qui post sui corporis [mortem siue ad blasphemorum 
 siue ad homicidarum uel etiam plus quam parricidarum 
 supplicia raperetur. si enim parricida eo sceleratior 
 est quam quilibet homicida, quia non tantum hominem, uerum 
 etiam propinquum necat, inque ipsis parricidis, quanto propinquiorem 
 quisque peremerit, tanto iudicatur inmanior: sine 
 dubio peior est, qui se occidit, quia nemo est homini se 
 ipso propinquior. quid ergo miseri faciunt, qui cum et hic 
 sibimet ingestas et postea non solum inpietatis aduersus 
 deum, sed etiam ipsius quam in se exercuerunt crudelitatis 
 luant debitas poenas, insuper quaerunt et martyrum glorias? 
 cum etiamsi pro uero Christi testimonio persecutionem paterentur 
 et se interficerent, ne aliquid a persecutoribus

 

 
 
 
 paterentur, recte illis diceretur: uae his qui perdiderunt patientiam! 
 quomodo enim iustum praemium patientiae redditur, 
 si et inpatiens passio coronatur? aut quomodo innocens 
 iudicabitur, cui dictum est: diliges proximum tuum tamquam 
 te ipsum, si homicidium committit in se ipso, quod 
 committere prohibetur in proximo?

Audiant ergo sancti de scripturis sanctis praecepta 
 patientiae: fili, accedens ad seruitutem dei sta 
 in iustitia et timore, et praepara animam tuam ad 
 temptationem; deprime cor tuum et sustine, ut 
 crescat in nouissimis tua uita. omne quod tibi 
 superuenerit accipe et in dolore sustine et in humilitate 
 tua patientiam habe, quoniam in igne 
 probatur aurum et argentum, homines uero acceptabiles 
 in camino humiliationis. et in alio loco legitur: 
 fili, ne deficias in disciplina domini neque 
 fatigeris cum ab illo increparis; quem enim diligit 
 dominus, corripit, flagellat autem omnem filium 
 quem recipit. quod hic positum est \'filium quem recipit,\' 
 hoc in supra dicto testimonio est: homines receptibiles. 
 hoc enim iustum est, ut qui de pristina felicitate 
 paradisi propter contumacem deliciarum appetentiam dimissi 
 sumus, per humilem molestiarum patientiam recipiamur, fugaces 
 mala faciendo, reduces mala patiendo, ibi contra iustitiam 
 facientes, hic pro iustitia patientes.

Sed uera patientia, quae huius est nomine digna 
 uirtutis, quaerendum est unde sumatur. sunt enim, qui eam 
 tribuant uiribus uoluntatis humanae. non quas habent ex 
 diuino adiutorio, sed quas ex libero arbitrio. error autem iste 
 superbus est; eorum est enim qui abundant, de quibus dicitur 
 in psalmo: obprobrium eis qui abundant et despectio 
 superbis, non est ergo ista patientia pauperum, quae 
 non perit in aeternum. hic enim pauperes ab illo eam 
 diuite accipiunt, cui dicitur: deus meus es tu, quoniam 
 bonorum meorum non eges. a quo est omne datum 
 optimum et omne donum perfectum, ad quem clamat 
 egenus et pauper, qui laudat nomen eius et petendo, quaerendo, 
 pulsando dicit: deus meus, eripe me de manu 
 peccatoris, de manu legem praetereuntis et iniqui. 
 quoniam tu es patientia mea, domine, spes mea a iuuentute 
 mea. isti autem, qui abundant et egere ad dominum 
 dedignantur, ne ab illo accipiant ueram patientiam, de sua 
 falsa gloriantes consilium inopis uolunt confundere, quoniam 
 dominus spes eius est, nec adtendunt, cum homines 
 sunt et suae, id est humanae uoluntati tantum tribuunt, in 
 illud se incurrere. quod scriptum est: maledictus omnis 
 qui spem suam ponit in homine. unde etiamsi eis contingat, 
 ut aliqua dura et aspera, uel ne displiceant hominibus

 

 
 
 
 uel ne grauiora patiantur uel sibi placendo et amando praesumptionem 
 suam eadem ipsa superbissima uoluntate sustineant, 
 hoc illis dicendum est de patientia, quod de sapientia 
 beatus Iacobus apostolus dicit: non est ista sapientia desursum 
 descendens, sed terrena, animalis, diabolica. 
 cor enim non sit superborum falsa patientia, sicut superborum 
 est falsa sapientia? a quo est autem uera sapientia, ab illo 
 est et uera patientia. huic enim cantat ille spiritu pauper: 
 deo subiecta est anima mea, quoniam ab ipso est patientia 
 mea.

Sed respondent et loquuntur dicentes: sicut uoluntas 
 hominis sine ullo dei adiutorio uiribus liberi arbitrii tam 
 multa grauia et horrenda perfert, siue in animo siue in corpore, 
 ut mortalis uitae huius et peccatorum delectatione perfruatur, 
 cur non eodem modo eadem ipsa uoluntas hominis 
 eisdem uiribus liberi arbitrii non ad hoc expectans se diuinitus 
 adiuuari, sed sibi naturali possibilitate sufficiens quidquid 
 laboris uel doloris ingeritur, pro iustitia et uita aeterna 
 patientissime sustinet? an uero, inquiunt, idonea est iniquorum 
 uoluntas deo non adiuuante, ut se ipsi in cruciatibus 
 pro iniquitate et, antequam ab aliis crucientur, exerceant; 
 idonea est uoluntas moras uitae huius amantium, ut deo non 
 adiuuante inter atrocissima et longa tormenta in mendacio

 

 
 
 
 perseuerent, ne sua facinora confitentes iubeantur occidi, et 
 non est idonea iustorum uoluntas, nisi eis uires desuper suggerantur, 
 quaslibet poenas uel ipsius decore iustitiae uel 
 aeternae uitae amore perferre?

Qui haec dicunt, non intellegunt et quemque 
 iniquorum tanto esse ad quaecumque mala perferenda duriorem, 
 quanto in eo maior est cupiditas mundi, et quemque 
 iustorum tanto esse ad quaecumque mala perferenda fortiorem. 
 quanto in eo maior est caritas dei. sed cupiditas mundi initium 
 habet ex arbitrio uoluntatis, progressum ex iucunditate 
 uoluptatis, firmamentum ex uinculo consuetudinis; caritas 
 autem dei diffusa est in cordibus nostris, non utique 
 ex nobis, sed per spiritum sanctum qui datus est nobis. 
 proinde ab illo est patientia iustorum, per quem diffunditur 
 caritas eorum. quam caritatem laudans atque commendans 
 apostolus inter cetera eius bona dixit eam et cuncta sufferre. 
 caritas, inquit, magnanima est, et paulo post ait: omnia 
 tolerat. quanto ergo maior est in sanctis caritas dei, tanto 
 magis pro eo quod diligitur, et quanto maior est in peccatoribus 
 cupiditas mundi, tanto magis pro eo, quod concupiscitur, 
 omnia tolerantur. ac per hoc inde est patientia uera 
 iustorum, unde est in eis caritas dei; et inde est patientia 
 falsa iniquorum, unde est in eis cupiditas mundi. propter 
 quod dicit Iohannes apostolus: nolite diligere mundum

 
 
 
 nec ea quae in mundo sunt. si quis dilexerit mundum, 
 dilectio patris non est in ipso, quoniam omne quod 
 est in mundo, concupiscentia carnis est et concupiscentia 
 oculorum et ambitio saeculi: quae non est 
 ex patre, sed ex mundo est. haec igitur concupiscentia, 
 quae non est ex patre, sed ex mundo, quando fuerit in homine 
 uehementior et ardentior, tanto fit quisque pro eo, quod concupiscit, 
 omnium molestiarum dolorumque patientior. idcirco, 
 sicut supra diximus, non est ista patientia desursum descendens; 
 patientia uero piorum desursum est descendens a patre 
 luminum. itaque illa terrena est, ista caelestis, illa animalis, 
 ista spiritalis, illa diabolica, ista deifica, quoniam concupiscentia, 
 qua fit, ut peccantes omnia pertinaciter patiantur, ex 
 mundo est; caritas autem, qua fit, ut recte uiuentes omnia 
 fortiter patiantur, ex deo est. et ideo illi falsae patientiae 
 potest sine adiutorio dei uoluntas humana sufficere tanto 
 durior, quanto cupidior, et eo tolerabilius mala sustinens, 
 quo ipsa fit peior; huic autem, quae uera patientia est, ideo 
 uoluntas humana, nisi desuper adiuta et inflammata, non sufficit, 
 quia spiritus sanctus est ignis eius, quo nisi accensa 
 diligat inpassibile bonum, ferre non potest quod patitur malum.

Sicut enim diuina testantur eloquia, deus caritas 
 est, et qui manet in caritate, in deo manet, et 
 deus in illo manet. quisquis ergo contendit haberi posse

 

 
 
 
 dei caritatem sine dei adiutorio, quid aliud contendit nisi 
 haberi deum posse sine deo? quis autem hoc dicat Christianus, 
 quod nullus dicere audeat insanus? exultans ergo apud 
 apostolum uera, pia fidelisque patientia dicit ore sanctorum: 
 quis nos separabit a caritate Christi? tribulatio? an 
 augustia? an persecutio? an fames? an nuditas? an 
 periculum? an gladius? sicut scriptum est, quia propter 
 te mortificamur tota die, deputati sumus sicut 
 oues uictimae. sed in his omnibus superuincimus per 
 eum, qui delexit. nos; non ergo per nos, sed per eum, 
 qui dilexit nos. deinde sequitur et adiungit: certus sum 
 enim, quia neque mors neque uita neque angeli neque 
 principatus neque praesentia neque futura neque 
 altitudo neque profundum neque creatura alia poterit 
 nos separare a caritate dei, quae est in Christo Iesu 
 domino nostro. haec est illa caritas dei, quae diffunditur 
 in cordibus nostris, non ex nobis, sed per spiritum 
 sanctum qui datus est nobis; malorum autem 
 concupiscentia, propter quam in eis est falsa patientia, 
 non est ex patre, sicut dicit apostolus Iohannes, sed ex 
 mundo est.

Hic dicet aliquis: si ex mundo est concupiscentia 
 malorum, per quam fit, ut mala omnia pro eo quod 
 \'ab illis concupiscitur perferant, quo modo ex eorum dicitur

 

 
 
 
 uoluntate? quasi uero non et ipsi ex mundo sint, cum ab eis 
 diligitur mundus deserto eo, per quem factus est mundus; 
 seruiunt enim creaturae potius quam creatori, qui est 
 benedictus in saecula. siue itaque mundi uocabulo Iohannes 
 apostolus dilectores significauerit mundi, uoluntas, quae 
 ex ipsis est, utique ex mundo est; siue mundi nomine caelum 
 et terram et quaecumque in eis sunt, hoc est uniuersam 
 conplexus sit creaturam, uoluntas procul dubio creaturae, quae 
 non est creatoris, ex mundo est. propter quod talibus dominus 
 dicit: uos de deorsum estis, ego de sursum sum; uos 
 de hoc mundo estis, ego non sum de hoc mundo. apostolis 
 autem dicit: si de hoc mundo essetis, mundus 
 quod suum est diligeret. sed ne sibi amplius adrogarent, 
 quam eorum mensura poscebat, et hoc, quod eos non esse 
 dixit ex mundo, naturae putarent esse, non gratiae, quia 
 uero, inquit, de mundo non estis, sed ego elegi uos de 
 mundo, propterea odit uos mundus. ergo de mundo 
 erant; nam, ut non essent de mundo, electi sunt de mundo.

Hanc autem electionem non praecedentium in 
 bonis operibus meritorum, sed electionem gratiae demonstrans 
 apostolus sic inquit: et in hoc tempore reliquiae per 
 electionem gratiae saluae factae sunt; si autem gratia, 
 iam non ex operibus; alioquin gratia iam non est 
 gratia. haec est electio gratiae, id est electio, qua per dei

 

 
 
 
 gratiam homines eliguntur, haec est, inquam, electio gratiae. 
 qua omnia bona merita praeueniuntur humana. si enim ullis 
 bonis meritis datur, iam non gratis donatur, sed debita redditur, 
 ac per hoc non uero nomine gratia nuncupatur, ubi 
 merces, sicut idem dicit apostolus, non inputatur secundum 
 gratiam, sed secundum debitum. si autem, ut uera 
 sit gratia, id est gratuita, nihil inuenit in homine, cui merito 
 debeatur — quod bene intellegitur et in eo, quod dictum 
 est: pro nihilo saluos facies eos — profecto ipsa dat 
 merita, non meritis datur. praeuenit ergo etiam fidem, ex qua 
 omnia bona opera incipiunt; iustus enim, sicut scriptum 
 est, ex fide uiuit. porro autem gratia non solum adiuuat 
 iustum, uerum etiam iustificat inpium. et ideo etiam cum 
 adiuuat iustum et uidetur eius meritis reddi, nec sic desinit 
 esse gratia, quoniam id adiuuat, quod est ipsa largita. propter 
 hanc itaque gratiam, quae cuncta bona merita humana praecedit, 
 non solum Christus ab inpiis occisus est, uerum etiam 
 pro inpiis mortuus est. et antequam moreretur, non 
 utique iustos, sed iustificandos elegit apostolos, quibus ait: 
 ego uos de mundo elegi. quibus enim dixit: de mundo 
 non estis, et, ne putarent se numquam fuisse de mundo. 
 mox addidit: sed ego uos de mundo elegi, profecto, ut 
 de mundo non essent, ipsius in eos electione conlatum est.

 

 
 
 
 quocirca si per suam iustitiam, non per gratiam eius eligerentur, 
 non de mundo electi essent, quoniam de mundo iam 
 non essent, si iam iusti essent. deinde propterea sunt electi, 
 quia iam iusti erant; ipsi priores iam dominum elegerant. 
 quis enim potest esse iustus, nisi eligendo iustitiam? finis 
 autem legis Christus ad iustitiam omni credenti, qui 
 factus est nobis sapientia a deo et iustitia et sanctificatio 
 et redemptio, ut, quemadmodum scriptum est, 
 qui gloriatur in domino glorietur. ipse est ergo nostra 
 iustitia.

Vnde et antiqui iusti ante incarnationem uerbi 
 in hac fide Christi et in hac uera iustitia, quod est nobis 
 Christus, iustificati sunt, hoc credentes futurum quod nos 
 credimus factum: et ipsi gratia salui facti per fidem 
 non ex semet ipsis, sed dei dono, non ex operibus, 
 ne forte extollerentur. bona quippe opera eorum non praeuenerunt 
 dei misericordiam, sed subsecuta sunt. ipsi quippe 
 audierunt, ipsi scripserunt longe antequam Christus uenisset 
 in carne: miserebor, cui misertus ero, et misericordiam 
 praestabo, cui misericors fuero. ex quibus dei 
 uerbis tanto post apostolus Paulus diceret: igitur non uolentis 
 neque currentis, sed miserentis est dei. ipsorum 
 etiam uox est longe antequam Christus uenisset in carne:

 

 
 
 
 deus meus, misericordia eius praeueniet me. quomodo 
 autem possent alieni esse a fide Christi, quorum caritate 
 etiam nobis praenuntiatus est Christus, sine cuius fide 
 quisquam mortalium nec fuit nec est nec esse aliquando 
 poterit iustus? si ergo iam iusti a Christo eligerentur apostoli, 
 prius illum ipsi elegissent, ut iusti eligi possent, quia 
 sine illo iusti esse non possent. sed non ita factum est; ipse 
 quippe illis ait: non uos me elegistis, sed ego uos 
 elegi. unde dicit apostolus Iohannes: non quod dilexerimus 
 deum. sed quia ipse dilexit nos.

Quod cum ita sit, quid est homo utens in hac 
 uita propria uoluntate, antequam eligat et diligat deum, nisi 
 iniustus et inpius? quid est, inquam, homo aberrans a 
 creatore creatura, nisi creator eius memor sit eius et eligat 
 eum gratis et diligat gratis? quia ipse non potest eligere 
 uel diligere, nisi prius electus dilectusque curetur, qui caecitate 
 eligenda non cernit et langore diligenda fastidit. sed 
 forte quis dicat: quomodo deus prius eligit et diligit iniquos, 
 ut iustificet eos, cum scriptum sit: odisti, domine, omnes, 
 qui operantur iniquitatem? quomodo putamus 
 nisi miro et ineffabili modo? et tamen etiam non possumus

 

 
 
 
 cogitare, quod medicus bonus aegrotum et odit et diligit? 
 odit enim, quia aegrotat, qui diligit, ut aegritudinem pellat.

Haec propter caritatem dicta sint, sine qua in 
 nobis non potest esse uera patientia, quoniam in bonis caritas 
 dei est, quae tolerat omnia, sicut in malis mundi cupiditas. 
 sed haec caritas per spiritum sanctum est in nobis, qui 
 datus est nobis. unde a quo nobis est caritas, ab illo patientia. 
 mundi autem cupiditas quando patienter sustinet onera cuiuslibet 
 calamitatis, gloriatur de uiribus propriae uoluntatis 
 tamquam de stupore morbi, non de robore sanitatis. insana 
 est ista gloriatio; non est patientiae, sed dementiae. uoluntas 
 ista tanto uidetur patientior acerborum malorum, quanto est 
 auidior temporalium bonorum, quia inanior aeternorum.

Quodsi eam exagitat et inflammat fallacibus 
 uisis et suasionibus inmundus et diabolicus spiritus et maligna 
 conspiratione sociatus efficit hominis uoluntatem uel 
 errore dementem uel adpetitu cuiuslibet mundanae delectationis 
 ardentem quaecumque uidentur intolerabilia mirabiliter 
 sustinere, non tamen ideo etiam uoluntas mala sine instigatione 
 alterius inmundi spiritus sicut uoluntas bona sine adiutorio 
 sancti spiritus non potest esse. nam esse posse

 

 
 
 
 uoluntatem malam etiam sine aliquo spiritu uel seducente uel incitante 
 in ipso diabolo satis ostenditur. qui per nullum alium 
 diabolum propria uoluntate factus diabolus inuenitur. uoluntas 
 itaque mala siue cupiditate rapiatur siue timore reuocetur 
 siue laetitia diffundatur siue tristitia contrahatur atque in his 
 omnibus perturbationibus animi quaecumque sunt aliis uel 
 alio tempore grauiora contemnat et perferat. potest et sine 
 alterius spiritus instinctu se ipsa seducere et defectu a superioribus 
 in inferiora lapsando, quanto iucundius aestimauerit. 
 quod adipisci adpetit uel amittere metuit uel adeptum 
 gaudet uel amissum dolet, tanto tolerabilius pro eo ferre, 
 quod sibi minus est ad patiendum quam illud ad fruendum. 
 quidquid enim illud est, ex creatura est, cuius nota uoluntas 
 est. quodam modo enim familiari contactu atque conexu ad 
 experiendam eius suauitatem adiacet amanti creaturae amata 
 creatura.

Voluptas autem creatoris, de qua scriptum est: 
 et torrente uoluptatis tuae potabis eos, longe alterius 
 generis est; neque enim, sicut nos, creatura est. nisi 
 ergo amor eius detur inde nobis, non est, unde esse possit 
 in nobis. ac per hoc uoluntas bona, qua diligitur deus, in 
 homine non potest esse, nisi in quo deus operatur et 
 uelle. haec igitur uoluntas bona, id est uoluntas deo fideliter

 

 
 
 
 subdita, uoluntas sanctitate superni ardoris accensa, uoluntas, 
 quae diligit deum et proximum propter deum, siue amore, 
 de quo respondet apostolus Petrus: domine, tu scis quia 
 amo te, siue timore, de quo dicit apostolus Paulus: in 
 timore et tremore uestram ipsorum salutem operamini, 
 siue gaudio, de quo dicit: spe gaudentes, in 
 tribulatione patientes, siue tristitia, qualem se dicit 
 habuisse magnam pro fratribus suis, quaecumque amara et 
 aspera sufferat, caritas dei est, quae omnia tolerat, quae 
 non diffunditur in cordibus nostris, nisi per spiritum 
 sanctum, qui datus eat nobis. 
 
 Vnde nequaquam dubitante pietate sicut caritas 
 sancte amantium, ita patientia pie tolerantium dei donum est. 
 neque enim scriptura diuina fallit aut fallitur, quae non solum 
 in ueteribus libris habet huius rei testimonia, cum deo dicitur: 
 patientia mea tu es, et: ab ipso est patientia mea, et 
 ubi alius propheta dicit accipere nos spiritum fortitudinis, 
 uerum etiam in apostolicis litteris legitur: quia uobis donatum 
 est pro Christo non solum ut credatis in eum, 
 sed ut etiam patiamini pro eo. non ergo quasi de proprio 
 faciat animum elatum quod sibi audit esse donatum.

Si quis autem non habens caritatem, quae pertinet ad 
 unitatem spiritus et uinculum pacis, quo catholica ecclesia 
 congregata conectitur, in aliquo schismate constitutus, ne

 

 
 
 
 Christum neget, patitur tribulationes, angustias, famem, nuditatem, 
 persecutionem, pericula, carceres, uincula, tormenta, 
 gladium uel flammas uel bestias uel ipsam crucem timore 
 gehennarum et ignis aeterni, nullo modo ista culpanda sunt, 
 immo uero et hic laudanda patientia est. non enim dicere 
 poterimus melius ei fuisse, ut Christum negando nihil eorum 
 pateretur, quae passus est confitendo, sed existimandum est 
 fortasse tolerabilius ei futurum iudicium, quam si Christum 
 negando cuncta illa uitaret, ut illud, quod ait apostolus: si 
 tradidero corpus meum ut ardeam, caritatem autem 
 non habeam, nihil mihi prodest, nihil [mihi] prodesse 
 intellegatur ad regnum caelorum obtinendum, non ad extremi 
 iudicii tolerabilius supplicium subeundum.

Sed merito quaeri potest, utrum et ista patientia 
 donum dei sit, an uiribus tribuenda sit uoluntatis 
 humanae, qua quisque ab ecclesia separatus non pro errore. 
 qui eum separauit, sed pro ueritate sacramenti seu uerbi, 
 quae apud eum remansit, timore poenarum aeternarum poenas 
 patitur temporales. cauendum est enim, ne forte, si dei donum 
 istam patientiam dixerimus, hi quibus inest etiam ad regnum 
 dei pertinere credantur; si autem illam donum dei esse negauerimus, 
 cogamur fateri sine adiutorio et munere dei in uoluntate 
 hominis esse posse aliquid boni. neque enim hoc non 
 est bonum, ut credat homo aeterno supplicio se esse

 

 
 
 
 puniendum, si negauerit Christum et pro ista fide qualecumque supplicium 
 perferat et contemnat humanum.

Proinde sicut negandum non est etiam hoc esse donum 
 dei, ita intellegendum est alia esse dei dona filiorum illius 
 Hierusalem, quae sursum libera est mater nostra. 
 
 
 Haec sunt enim quodam modo hereditaria, in quibus 
 sumus heredes dei, coheredes autem Christi; alia 
 uero, quae possunt accipere etiam filii concubinarum, quibus 
 iudaei carnales et schismatici uel haeretici conparantur. quamuis 
 enim scriptum est: eice ancillam et filium eius; neque 
 enim heres erit filius ancillae cum filio meo 
 Isaac, et Abrahae dixit deus: in Isaac uocabitur tibi 
 semen, quod sic est apostolus interpretatus, ut diceret: id 
 est non qui filii carnis, hi filii dei, sed filii promissionis 
 deputantur in semine, ut intellegeremus semen Abrahae 
 secundum Isaac propter Christum ad dei filios pertinere, qui 
 sunt corpus Christi et membra, id est ecclesia dei una, uera, 
 germana, catholica, tenens piam fidem, non eam, quae per elationem 
 uel timorem, sed eam, quae per dilectionem operatur: 
 tamen etiam filios concubinarum quando a filio suo Isaac 
 dimisit Abraham, nonnulla eis largitus est munera, ne relinquerentur 
 omni modo inanes, non ut tenerentur heredes. sic 
 enim legimus: dedit autem Abraham omnem censum

 

 

 

 
 
 
 suum Isaac filio suo; et filiis concubinarum suarum 
 dedit Abraham munera et dimisit eos ab Isaac filio 
 suo. si ergo filii sumus liberae Hierusalem, alia dona exheredatorum, 
 alia intellegamus heredum. hi enim heredes 
 sunt, quibus dicitur: non enim accepistis spiritum seruitutis 
 iterum in timorem, sed accepistis spiritum 
 adoptionis filiorum, in quo clamamus: abba pater. 
 
 XXVIII!. 26. Clamemus ergo spiritu caritatis et, donec 
 ueniamus ad hereditatem, in qua semper maneamus, liberali 
 amore simus, non seruili timore patientes; clamemus, quamdiu 
 pauperes sumus, donec illa hereditate ditemur. magna 
 quippe inde pignora accepimus, quod ad nos ditandos pauper 
 factus est Christus, quo in supernas diuitias exaltato missus 
 est, qui sancta desideria nostris cordibus inspiraret spiritus 
 sanctus. horum pauperum adhuc credentium, nondum contemplantium, 
 adhuc sperantium, nondum tenentium, adhuc 
 desiderio suspirantium, nondum felicitate regnantium, adhuc 
 esurientium et sitientium, nondum satiatorum: horum ergo 
 pauperum patientia non peribit in aeternum, non quia 
 et illic patientia erit, ubi quod toleretur non erit, sed non 
 peribit\' dictum est, quia infructuosa non erit. fructum autem 
 habebit aeternum, ideo non peribit in aeternum. quisquis enim 
 laborat inaniter, cum eum spes fefellerit, propter quam

 

 
 
 
 laborabat, merito dicit: perdidi tantum laborem; quisquis uero 
 ad sui laboris promissa peruenerit, gratulans dicit: non perdidi 
 laborem meum. dicitur ergo labor non perisse, non quia 
 manet perpetuus, sed quia non est inaniter fusus. sic et patientia 
 pauperum Christi, sed ditandorum heredum Christi 
 non peribit in aeternum, non quia et illic patienter ferre 
 iubebimur, sed quia pro his quae hic patienter pertulimus, 
 aeterna beatitudine perfruemur. non dabit finem sempiternae 
 felicitati, qui donat temporalem patientiam uoluntati, quia 
 utrumque munus donatae donatum est caritati amen.