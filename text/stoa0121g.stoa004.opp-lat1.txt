SERMO IN NATIUITATE DOMINI NOSTRI IESU CHRISTI. 
 Propitia diuinitate, fratres dilectissimi, iam prope est dies, 
 in qua natalem domini saluatoris desideramus cum gaudio 
 celebrare. et ideo rogo et admoneo, in quantum possumus, 
 cum dei adiutorio laboremus, ut in illa die cum sincera et 
 pura conscientia, mundo corde et casto corpore ad altare domini 
 possimus accedere et corpus uel sanguinem eius non ad 
 iudicium, sed ad remedium animae nostrae mereamur accipere. 
 in Christi enim corpore sic uita nostra consistit, sicut et ipse 
 dominus dixit: nisi manducaueritis carnem filii hominis 
 et biberitis sanguinem eius, non habebitis uitam in 
 uobis. mutet ergo uitam, qui uult accipere uitam. nam si 
 non mutet uitam, ad iudicium accipiet uitam et magis ex ipsa 
 corrumpetur quam sanabitur, magis occiditur quam uiuificatur.

 

 
 
 + 
 sic enim dixit apostolus: qui manducat corpus domini et 
 bibit sanguinem eius indigne, iudicium sibi manducat 
 et bibit. et licet nos in omni tempore bonis operibus 
 ornatos ac splendidos esse conueniat, praecipue tamen in die 
 natalis domini, sicut et in euangelio ipse dominus dixit: lucere 
 debent omnibus hominibus opera uestra. 
 
 Considerate, quaesumus, fratres, quando aliquis homo potens 
 uel nobilis aut natalem suum aut filii sui celebrare desiderat, 
 quanto studio ante plures dies, quicquid in domu sua sordidum 
 uiderit, ornate mundari, quicquid ineptum et incongruum, 
 proici, quicquid utile et necessarium, praecipit exhiberi. domus 
 etiam, si obscura fuerit, dealbatur, pauimenta scopis mundantur 
 et diuersis respersa floribus adornantur, quicquid etiam ad laetitiam 
 animae et corporis deliciarum pertinet, omni sollicitudine 
 prouidetur. ut quid omnia ista facit, fratres carissimi, 
 nisi ut dies natalicii sui cum gaudio celebretur? homo moriturus, 
 si ergo tanta praeparas in natalicio tuo uel filii tui, 
 quanta et qualia debes praeparare suscepturus natalem domini 
 tui? si talia praeparas morituro, qualia praeparare debes aeterno? 
 quicquid ergo non uis inuenire in domu tua, quantum 
 potes, labora, ut non inueniat deus in anima tua. certe si te 
 rex terrenus aut quicumque paterfamilias ad suum natalicium 
 inuitaret, qualibus uestimentis studeres ornatus incedere, quam 
 nouis et nitidis uel quam splendidis, quorum nec uetustas nec 
 uilitas aliqua seu foeditas oculos inuitantis offenderet. 
 
 
 Tali ergo studio, in quantum praeuales, Christo auxiliante 
 contende, ut diuersis uirtutum ornamentis anima tua conposita

 

 
 
 
 gemmis simplicitatis et sobrietatis floribus adornata ad sollemnitatem 
 regis aeterni, id est natalem domini saluatoris cum conscientia 
 pura procedas castitate nitidus, caritate splendidus, 
 elimosynis candidus. Christus enim dominus, si te ita conpositum 
 natalicium suum celebrare cognouerit, ipse per se uenire 
 et animam tuam non solum uisitare, sed etiam requiescere 
 perpetuo et in illa dignabitur habitare, sicut scriptum est: 
 inter eos ambulabo et habitabo in illis, et iterum: ecce 
 sto ad ianuam et pulso. si quis surrexerit et aperuerit 
 mihi, intrabo a.d illum et cenabo cum illo et ille 
 mecum. quam felix est illa anima, quae uitam suam ita deo 
 auxiliante studuerit gubernare, ut Christum hospitem habitatoremque 
 mereatur excipere, sicut e contrario quam infelix est 
 illa conscientia toto lacrimarum fonte lugenda, quae se ita 
 malis operibus cruentauit, auaritiae nigritudine obscurauit, iracundiae 
 igne conbussit, adsidua luxuria sordidauit, superbiae 
 tyrannide destruxit, ut in ea non Christus incipiat requiescere, 
 sed diabolus dominari. talis enim anima, si medicamentum 
 paenitentiae non cito subuenerit, a luce relinquetur, a tenebris 
 occupabitur, uacuabitur dulcedine, replebitur amaritudine, a 
 morte inuadetur, a uita repudiabitur. non tamen de domini 
 pietate defidat, quae talis est anima, nec nimia desperatione 
 frangatur, sed magis ad paenitentiam cito recurrat et, dum 
 adhuc noua sunt et calent peccatorum suorum uulnera, sic sibi 
 adhibeat medicamenta salubria, quia medicus noster omnipotens 
 est et sic consueuit plagas nostras curare, ut nec cicatricium 
 faciat uestigia remanere.

 

 

 

 

 
 
 
 
 Et ideo, fratres dilectissimi, sicut in omni tempore ab adulteris 
 et miserrimis concubinis, ita etiam a propriis uxoribus 
 ante multos dies debetis abstinere, quotienscumque aut natalem 
 domini aut reliquas sollemnitates celebrare disponitis. ebrietatem 
 ante omnia fugite, iracundiae repugnate quasi bestiae 
 crudelissimae, odium uelut uenenum mortiferum de corde uestro 
 repellite et tanta sit in uobis caritas, quae non solum usque 
 ad amicos sed etiam ad ipsos inimicos perueniat, ut securi 
 possitis dicere in oratione dominica: dimitte nobis debita 
 nostra et cetera. nam qui scit se uel unum hominem odio 
 habere, nescio si ad altare domini securus possit accedere, 
 praecipue cum beatus Iohannes euangelista terribiliter clamet 
 et dicat: qui fratrem suum odit, homicida est. iam uestrum 
 est iudicare, utrum homicida, antequam paenitentiam 
 agat, praesumere debeat eucharistiam accipere. addidit etiam 
 adhuc sanctus Iohannes et clamat dicens: qui fratrem suum 
 odit, in tenebris est et in tenebris ambulat et nescit, 
 quo uadit, quoniam tenebrae obcaecauerunt oculos 
 eius, et iterum inquit: omnis, qui fratrem suum non diligit, 
 manebit in morte, et iterum: si quis dixerit (de) 
 se, quod deum diligit, et fratrem suum odit, mendax 
 est. qui enim non diligit fratrem suum, quem uidet, 
 deum, quem non uidet, quomodo potest diligere? quicumque 
 ergo odium uel iracundiam seruat in corde et sub 
 tali tonitruo nec terretur nec exspergiscitur, non dormiens, sed 
 mortuus esse credendus est. 
 
 Haec ergo, fratres dilectissimi, adsidue cogitantes, qui boni 
 sunt, cum dei gratia contendant perseuerare in bonis operibus,

 

 
 
 
 quia non qui coeperit, sed qui perseuerauerit in amore dei 
 usque in finem, hic saluus erit. qui uero ad elimosynam 
 tardos et ad iracundiam promptos et ad exercendam luxuriam 
 praecipites esse se cognoscunt, auxiliante domino festinent se 
 a malis eruere, ut, quae bona sunt, mereantur inplere, ut, cum 
 dies iudicii aduenerit, non cum impiis et peccatoribus puniantur, 
 sed cum iustis et misericordibus peruenire ad aeterna praemia 
 mereantur praestante domino nostro Iesu Christo, cui est 
 honor et gloria in saecula saeculorum. Amen.

II. SERMO DE NATIUITATE. 
 
 Legimus et fideliter retinemus, quod sub ipso principio nascentis 
 mundi in primo homine fecerit nos deus ad imaginem 
 et similitudinem suam. ecce in hac die mutata uice factus 
 est deus ad similitudinem nostram. in primis de suis meliora 
 contulit, in secundis de nostris inferiora suscepit. per interdictae 
 arboris gustum primi hominis incauta fragilitas temptauit 
 adpetere ambitione damnabili domini sui diuinitatem persuadente 
 diabolo et dicente: si de ligno hoc gustaueritis, 
 aperientur oculi uestri et eritis sicut dii. ideoque agnoscamus 
 pii patris admirabilem bonitatem. homo sollicitante 
 inimico deus esse uoluit per superbiam [eius] et deus homo 
 factus est per misericordiam. innouatur in nobis quodammodo 
 hodie per Christi diuinitatem species illius antiqui et incipientis 
 saeculi, quando primus Adam de limi materia figuratur. ecce

 

 

 
 
 
 etiam nunc secundus Adam quasi de intacta ac rudi terra 
 uirginea carne formatur. ecce, inquam, iterum cessantibus 
 naturae legibus nonus homo in nouam uitam solo deo operante 
 perficitur. promittitur ergo uirginis filius per uisitationem 
 spiritus sancti, quid mirum si sine corruptione nascitur, qui 
 de sanctificatione concipitur. non enim decebat, ut, qui nobis 
 omnibus adferebat salutem, soli matri integritatis non praeberet 
 dignitatem. spiritus, inquit, sanctus superueniet in te 
 et uirtus altissimi obumbrabit te. dignum plane erat, 
 ut regali honestanda mater partu prius caelestis regis sanctificaretur 
 ingressu. unde dominum et saluatorem nostrum non 
 ideo simplicem hominem credamus, quia et hominem nasci 
 uidemus. fas non est, ut non deus credatur, cui descensuro 
 ad terras a deo habitaculum praeparatur. diuina itaque operante 
 potentia credentis uiscera fecundantur et in ligno mortali 
 uitae arbor inseritur et portans in se omnia uirtus ab 
 infirmitate portatur et, qui terra, mari caeloque non capitur, 
 intra unius corpusculi membra suscipitur. de creatura sua 
 creator omnium nascitur et de riuulo suo fons magnus exoritur, 
 radix omnium de uirgulto suo nascitur et uitis uera palmitis 
 sui fructus efficitur. 
 
 Adest ecce exoptatissimus dies gratia geminata resplendens, 
 candore quidem consueti luminis inlustratus, sed praecipue 
 radiantis uteri fulgore coruscans. confiteamur ergo inprimis 
 unum deum dominum nostrum et non supererit alter, quem 
 minorem dicere possimus. qui enim unum maiorem, alterum 
 minorem loquitur, duos se necesse est deos fateatur habere. 
 credamus itaque unum deum, patrem et filium et spiritum 
 sanctum, tres personas, non tres substantias, tria nomina et

 

 
 
 
 non tria regna. quare unum deum? quia una operatio uirtutis, 
 eadem concordia uoluntatis, una diuinitas, una sempiternitas, 
 una maiestas. quare autem tres personas? quia alter pater, 
 alter filius, alter spiritus sanctus, sed in diuinitatis aequalitate 
 non est aliud. una enim in tribus gloria, una substantia, unitatemque 
 facit aequalitas uirtutum, trinitatem facit proprietas 
 nominum et numerus personarum. unde fideliter retineamus, 
 quia dominus noster Iesus Christus uenit in hoc mundo 
 peccatores saluos facere, sicut de deo totus deus, ita de homine 
 totus homo absque contagione peccati, secundum diuinitatem 
 aequalis patri, secundum humanitatem minor etiam 
 angelis et iunior matri, quam creauit. 
 
 Haec sunt uitae ac spei nostrae solidissima fundamenta. 
 restat, ut super haec bonorum nobis operum structura consurgat, 
 quod utique obtinebimus imitando illum, qui ideo ex 
 deo homo factus est, ut illum possimus imitari. imitabimur 
 autem deum neglegendo saeculum, iniurias non persequendo, 
 uoluntates proprias respuendo, subiectionis gloriam diligendo, 
 tribulationes magnanimiter sustinendo, honores ac diuitias et 
 dilectationes huius corporis declinando. tota itaque nobis illuc 
 oblectamenta, totam requiem in illam futuram patriam reseruemus 
 et libertates ac praesentium inlecebras (ac) cupiditates 
 futurorum desideriis occupemus illuc cotidie suspirantes, illuc 
 cordi nostro momentis omnibus praesentantes, quod oculus non 
 uidit nec auris audiuit, illud sine intermissione cogitantes, 
 quomodo digne occurremus ad illum secundum tremendae 
 maiestatis aduentum rationem de actibus, de sermonibus, de 
 cogitationibus reddituri, ita agentes, ita in loco perseuerantes 
 quasi cotidie de hac uita transituri. o dies dierum omnium 
 nouitas, lucrum lucis et dispendium caecitatis, in quo aeternus

 

 
 
 
 sol de summa altitudine claritatis paternae descendens uuluae 
 uirginalis aditum reserauit, totius mundi caliginem fulgida 
 coruscatione respersit. ducite, fideles Christi, festiua gaudia. 
 res nobis hodie facta est noua, quae olim fuerat repromissa, 
 ut sine uirginis detrimento pudoris filium lactarent ubera 
 genetricis. 
 
 Haec est illa nouitas Hieremiae prophetae uaticinio nuntiata: 
 faciet, inquit, dominus nouum super terram, et quasi 
 quandam lucernam huius obscuritatis accendens continuo subiecit: 
 femina circumdabit uirum. hoc est, inquam, nonum, 
 quod super terram dico dominum esse facturum, quod femina 
 circumdabit uirum. aduertite, fratres, et me potius uestro 
 intellectu praecedite. femina, inquit, circumdabit uirum. o femina 
 super feminas benedicta, quae et uirum non cognouit et 
 uirum suo utero circumdedit, quae concubitu carnali non tangitur 
 et tamen carnea prole de spiritali semine gratulatur. 
 circumdat uirum Maria angelo fidem dando, quia Eua perdidit 
 uirum serpenti consentiendo. faciet, inquit, dominus nouum 
 super terram. ut igitur exhibendae huius nouitatis tempus 
 aduenit, caelestis ad uirginem praemittitur nuntius, salutauit 
 angelus puellam uiri salutationis ignaram. terretur uirgo nouitate 
 uerborum, ad quam angelus: ne timeas, inquit, Maria, 
 inuenisti enim gratiam apud dominum. ne, inquit, ad 
 conspectum meum, mater domini mei, terrearis, ego conceptionis 
 tuae minister adueni, ipse me misit ad te, qui est nasciturus 
 ex te, ipse tibi per me adnuntiat gaudium, cui placuit 
 in utero tuo cum humana natura mysticum sociare coniugium. 
 inuenisti gratiam apud deum, ecce concipies et

 

 
 
 
 paries filium, non cuiuslibet meriti hominem, sed totius saeculi 
 saluatorem. ne, inquit, timeas, abice a te omnem metum, 
 quae saeculi conceptura es gaudium. reuolue, Maria, propheticam 
 lectionem. neque enim te scientia diuinorum librorum 
 potest praeterire, quae ipsam plenitudinem partura es prophetarum. 
 recole in libro Esaiae prophetae uirginem, quam legisti, 
 et gaude, quia tu es, esse meruisti. tu ibi praesignata 
 es uirgo. tu ecce concipies in utero non de uiro, sed de spiritu 
 sancto et grauida eris et incontaminata manebis, paries 
 filium et uirginitatis non patieris detrimentum. at illa inquit: 
 ecce ancilla domini sum, fiat mihi secundum uerbum 
 tuum. mox igitur angelus uirginis accepto consensu caelestis 
 regionis incolas repetiuit et ecce subito secretum uirginis ineffabilis 
 potentia penetrauit. intrat artifex mundi angustias uentris 
 humani, efficitur grauida mater intacta et ecce tamquam 
 sponsus de thalamo suo Mariae Christus procedit ex utero. 
 occultatur in membris infantis potentia maiestatis, deus pendet 
 ad ubera, pannorum uilium squalore contegitur, durissimi suffert 
 praesepis angustias et totum misericors humiliter patitur, 
 dummodo mundus, qui perierat, liberaretur. 
 
 
 0 beata infantia, per quam nostri generis uita est reparata, 
 o gratissimi delectabilesque uagitus, per quos stridores dentium 
 paternosque ploratus euasimus o felices panni, quibus peccatorum 
 sordes extersimus o praesepe splendidum, in quo non 
 iacuit foenum animalium, sed cibus inuentus est angelorum. 
 lacta, Maria, creatorem tuum, lacta panem caeli, lacta pretium 
 mundi, praebe lambenti mammillam, ut pro te ipse praebeat 
 percutienti se maxillam, nutriatur infans tuorum uberum lacte, 
 ut iuuenis accipiat aceti potationem pro te. ferant eum nunc

 

 
 
 
 manus tuae, ut brachia eius pro te postea figantur in cruce. 
 postremo tu illi ut mater temporalem administra substantiam, 
 ut ipse nobis et tibi una cum patre et cum spiritu sancto 
 uitam tribuat sempiternam. Amen.

III. SERMO IN NATALI SANCTI STEPHANI. 
 Lectio apostolorum actuum, quae nobis hodie lecta est, dilectissimi 
 fratres, cum plurimum habeat in ipsa specie admirationis, 
 non minus tamen continet in mysterio dignitatis. 
 ecce, inquit beatus Stephanus, uideo caelos apertos et 
 filium hominis stantem a dextris dei. considerate adtentius, 
 dilectissimi fratres, cum beatus martyr dominum nostrum 
 Iesum Christum ad dexteram dei patris stare uidisset, cur se 
 filium hominis uidere testatus est et non potius filium dei, [et] 
 cum utique plus delaturus honoris domino uideretur, si se dei 
 potius quam hominis filium uidere dixisset? sed certa ratio 
 postulabat, ut hoc ita et ostenderetur in caelo et praedicaretur 
 in mundo. omne enim Iudaeorum scandalum in hoc erat, 
 cur dominus noster Iesus Christus, qui secundum carnem erat 
 filius hominis, esse etiam dei filius diceretur. ideo ergo pulchre 
 diuina scriptura filium hominis ad dexteram dei patris stare 
 memorauit, ut ad confundendam Iudaeorum incredulitatem ille 
 martyri ostenderetur in caelo, qui a perfidis negabatur in 
 mundo, et illi testimonium caelestis ueritas daret, cui fidem 
 terrena impietas derogaret, unde, licet iuxta psalmum, qui

 

 
 
 
 lectus est, pretiosa sit in conspectu domini mors sanctorum 
 eius, si quid tamen distare inter martyres potest, praecipuus 
 uideretur esse prae omnibus, qui primus est. nam 
 cum sanctus Stephanus diaconus ab apostolis ordinatus sit, 
 apostolos ipsos beata ac triumphali morte praecessit. ac sic 
 qui erat inferior ordine, primus factus est in passione et, qui 
 erat discipulus gradu, magister coepit esse martyrio conplens 
 illud, quod beatus propheta in psalmo, qui lectus est, dixit: 
 quid retribuam domino pro omnibus, quae retribuit 
 mihi? retribuere enim primus uoluit Stephanus martyr domino, 
 quod cum omni humano genere accepit a domino. mortem 
 enim, quam dignatus est saluator pro omnibus pati, hanc ille 
 primus reddidit saluatori. 
 
 Post haec subiecit scriptura sacra et ait: positis genibus 
 clamauit dicens: domine, ne statuas illis hoc in peccatum. 
 uidete, dilectissimi fratres, affectum beati uiri, uidete 
 magnam et mirabilem caritatem. in persecutione positus erat 
 et pro persecutoribus domino subplicabat atque in lapidum 
 ruina, quando alius obliuisci poterat etiam carissimos suos, ille 
 domino commendabat inimicos. quid enim dicebat, cum lapidaretur? 
 domine, ne statuas illis hoc in peccatum. plus enim 
 tunc illorum dolebat peccata quam sua uulnera, plus illorum 
 impietatem quam suam mortem. et recte plus. in illorum 
 quippe impietate erant multa, quae debent plangi, in illius 
 autem morte non erant, quae doleri deberent. illorum impietatem 
 mors sequebatur aeterna, huius autem mortem uita perpetua. 
 imitemur ergo in aliquo, dilectissimi fratres, tanti magistri 
 fidem, tam praeclari martyris caritatem. diligamus hoc 
 animo in ecclesia fratres nostros, quo ille tunc dilexit inimicos.

 

 
 
 
 sed quod peius est, aliquotiens non solum non diligimus inimicos, 
 sed nec amicis quidem fidem integram custodimus. sed 
 dicit aliquis: non possum diligere inimicum meum, quem cotidie 
 patior uelut hostem crudelissimum. o quicumque ille es, 
 adtendis, quid tibi fecerit homo, et non consideras, quid tu feceris 
 deo. cum enim tu multo grauiora in deo peccata commiseris, 
 quare non dimittas homini paruum, ut tibi deus dignetur 
 dimittere totum. 
 
 Recole, quid tibi in euangelio ueritas ipsa promiserit et quam 
 tibi quodam modo cautionem fecerit uel quale tecum pactum 
 inierit: si enim, inquit, dimiseritis hominibus peccata 
 eorum, dimittet et uobis pater uester caelestis delicta 
 \'uestra. si autem non dimiseritis hominibus, nec pater 
 uester dimittet uobis debita uestra. uidetis, fratres, 
 quia cum dei gratia in potestate nostra positum est, qualiter 
 a domino iudicemur. (si), inquit, dimiseritis, dimittetur uobis. 
 iam saepe dixi, fratres, et frequentius dicere debeo, nemo se 
 circumueniat, nemo se seducat, quia, qui uel unum hominem 
 in hoc mundo odio habet, quicquid deo in operibus bonis obtulerit, 
 totum perdet, quia scriptum est: qui fratrem suum 
 odit, homicida est. hoc loco fratrem omnem hominem oportet 
 intellegi. omnes enim in Christo fratres sumus. nemo 
 ergo sine caritate praesumat de uirginitate, nemo de elimosynis, 
 nemo de ieiuniis, nemo de orationibus confidat, quia, 
 quamdiu inimicitiam in corde tenuerit, neque istis neque aliis 
 quibuslibet bonis (operibus) placare sibi deum poterit. sed si 
 uult propitium habere deum, non dedignetur audire consilium

 

 
 
 
 bonum. audiat non me, sed ipsum dominum suum: si offers, 
 inquit, munus tuum ad altare et ibi recordatus fueris, 
 quia frater tuus habet aliquid aduersum te, relinque 
 ibi munus tuum ante altare et uade prius reconciliari 
 fratri tuo et tunc ueniens offeres munus tuum. at nos 
 pugnas habentes intrinsecus et dolos in corde uersantes, quasi 
 qui bonam conscientiam habeamus, praesumimus accedere ad 
 altare non timentes illud, quod scriptum est: qui manducat 
 corpus domini et bibit sanguinem eius indigne, iudicium 
 sibi manducat et bibit. 
 
 
 Sed dicit aliquis: grandis est labor inimicum diligere et pro 
 persecutoribus subplicare. nec nos negamus, fratres. non paruus 
 quidem labor est in hoc saeculo, sed grande est praemium 
 in futuro. per amorem enim hominis inimici efficeris amicus 
 dei, immo non solum amicus sed etiam filius, sicut et ipse 
 dixit: diligite inimicos uestros et cetera. si te aliquis potens 
 homo et diues in hoc saeculo uellet adoptiuum filium 
 facere, quomodo seruires, quas indignationes etiam seruorum 
 eius, quae seruitia durissima et aliquoties etiam turpissima 
 sustineres, ut ad caducam et fragilem illius peruenires hereditatem. 
 quod ergo alius sustinet propter substantiam terrenam, 
 tu sustine propter uitam aeternam. conuincimur enim certissima 
 ratione, quia propter deum possimus quidem, sed nolumus 
 iniuriam sustinere. denique si aliqua potens persona contra 
 nos iniuriam faciat, si etiam nos in faciem male dicat, nec 
 respondere aliquid asperum, non dicam uicem reddere ausi 
 sumus. quare hoc? ne ab illa persona potente adhuc maiora 
 quam pertulimus patiamur. quod a nobis extorquet hominis

 

 
 
 
 timor, deberet exigere a nobis Christi amor. si ergo potens 
 persona contra nos saeuiat, tacemus et nihil dicere ausi sumus, 
 si uero aut aequalis aut forte inferior uel leuem contumeliam 
 fecerit, quasi fera bestia sine ulla patientia ac sine aliqua dei 
 contemplatione consurgimus et aut in praesenti iniuriam nostram 
 uindicamus aut certe ad maiorem uicem reddendam nostrum 
 animum praeparamus. quid est hoc, quod, quando persona 
 potens nobis iniuriam contulit, patienter accipimus, quando inferior, 
 nimio furore succendimur? quia, ubi timuimus hominem, 
 hic deum timere nolumus. 
 
 
 Unde rogo uos, fratres, ut, quantum possimus, cum dei adiutorio 
 cor nostrum ad patientiam praeparemus et in omnibus 
 et malis hominibus medicorum uices agare studeamus et non 
 ipsos homines, sed ipsorum malitiam odio habeamus. oremus 
 pro bonis, ut semper ad meliora conscendant, pro malis, ut 
 cito ad emendationem uitae et ad paenitentiae medicamenta. 
 confugiant, quam rem orantibus nobis ipse praestare dignetur, 
 qui cum patre et spiritu sancto uiuit et regnat deus in saecula 
 saeculorum. Amen.

IIII. SERMO DE SANCTO STEPHANO. 
 Quotiens caritatem uestram secundum praeceptum domini 
 ad diligendos inimicos prouocare debemus, timeo, ne aliqui 
 cogitent et dicant se nullatenus hoc posse implere. forte etiam 
 et hoc obicere uolunt et dicant (se) semper Christum imitari 
 non posse. ecce tibi loquor, o homo, quicumque dicis, quod in

 
 
 
 amore inimicorum non possis imitari dominum tuum. certe 
 beatus Stephanus homo erat et non deus, hoc erat, quod tu, 
 sed quod fecit, non fecit nisi donante illo, quem rogas et tu. 
 uide tamen, quod fecerit. loquebatur Iudaeis, saeuiebat et 
 diligebat. utrumque debeo demonstrare, et saeuientem et diligentem. 
 audi saeuientem. uerba sunt Stephani, quando adloquebatur 
 Iudaeis: duri ceruice et incircumcisi corde et 
 auribus, uos semper spiritui sancto restitistis. quem 
 prophetarum non occiderunt patres uestri? audisti 
 saeuientem. alterum debeo ostendere, audi et diligentem. irati 
 illi facti et grauius inardescentes et mala pro bonis reddentes 
 ad lapides concurrerunt et dei famulum lapidare coeperunt. 
 hic probo, sancte Stephane, dilectionem tuam, hic te uideamus, 
 hic te spectemus, hic uictorem diaboli triumphatoremque cernamus. 
 ecce beatus Stephanus aspiciens illum, qui pro eo 
 pependit et in ligno crucis figebatur, ille iste ipse lapidabatur. 
 ille dixit: ignosce illis, pater, quia nesciunt, quid faciunt. 
 tu, beate Stephane, quid dicis? audiam et uideam te, 
 ne forte possim uel te imitari. primum beatus Stephanus stans 
 orauit pro se et ait: domine Iesu, suscipe spiritum meum. 
 cum haec dixisset, genua flexit et genu flexo ait: domine 
 Iesu, ne statuas illis hoc in peccatum, et hoc dicto obdormiuit. 
 s o felix somnus et requies uera, ecce quod est beate 
 requiescere pro inimicis orare. 
 
 Sed rogo te, Stephane, ut mihi digneris exponere, quid fuit 
 hoc, pro te stans orasti et pro inimicis genu flexisti. si enim

 

 
 
 
 praesentibus esses, hoc sine dubio responderes: pro me stans 
 oraui, quia pro me, qui recte deo seruiui, in orando et impetrando 
 non laboraui, quia, qui pro iusto orat, non laborat. ideo 
 stans pro se orauit. inde uentum est, ut oraret pro Iudaeis, 
 pro interfectoribus Christi, pro interfectoribus sanctorum, pro 
 lapidatoribus suis. quia adtendit nimiam et magnam esse impietatem 
 ipsorum, quae difficile donari possit, genu flexit
 
 Imitemur ergo, fratres dilectissimi, uel in quantum donauerit 
 deus, beatum Stephanum, diligamus non solum amicos 
 sed etiam inimicos, quia nihil est, unde sic et peccata redimere 
 et diabolum uincere et deum placare possimus. denique 
 sic ipse dominus dixit: date et dabitur uobis, dimittite 
 et dimittetur uobis, et iterum: si dimiseritis hominibus 
 peccata eorum, dimittet et uobis pater uester 
 caelestis delicta uestra et cetera. uidete, fratres, misericordiam 
 domini nostri. in potestate nostra posuit, qualiter 
 in die iudicii iudicaremur. si dimittamus, dimittetur nobis, si 
 non dimittamus, non dimittetur nobis. diligamus ergo, fratres 
 dilectissimi, non solum amicos sed etiam inimicos, ut ad tribunal 
 iudicis aeterni cum secura conscientia ueniamus dicentes: 
 da, domine, quia dedimus, dimitte, quia dimisimus. nos fecimus, 
 quod iussisti, tu imple, quod promisisti, quod ipse praestabit, 
 qui cum patre uiuit et regnat cum spiritu sancto in 
 saecula saeculorum. Amen.

V. SERMO IN NATALI INFANTUM INNOCENTTUM. 
 Hodie, fratres carissimi, natalem illorum infantium colimus, 
 quos ab Herode rege interfectos esse euangelii textus loquitur.

 

 
 
 
 ideo cum summa exultatione gaudeat terra nostra caelestium 
 militum et tantarum parens fecunda uirtutum. ecce profanus 
 hostis numquam beatis paruulis tantum prodesse potuisset obsequio, 
 quantum profuit odio. nam sicut sacratissima praesentis 
 diei festa manifestant, quantum contra beatos paruulos 
 iniquitas abundauit, tantum in eis gratia benedictionis effulsit 
 sic enim paulo ante audiuimus, quod, cum Herodes rex Christum 
 persequeretur, milia felicium extincta sunt puerorum dicente 
 propheta: Rachel plorans filios suos et noluit consolari, 
 quia non sunt.s o beata parens triumphalium, inlustrium 
 patria bellatorum, tantorum diues pignorum, quasi ad momentum 
 oculis inspicientium orbari uisa est, numquam tamen indiget 
 consolari nec plorat filios, quos inhibendis luctibus, dum 
 perdiderat, adquisiuit. beata es o Bethlehem terra Iuda, quae 
 Herodis regis inmanitatem in puerorum extinctione perpessa 
 es, quae sub uno tempore candidatam plebem inbellis infantiae 
 deo offerre meruisti. 
 
 Digne tamen natalem colimus illorum, quos beatiores aeternae 
 uitae mundus edidit, quam quos maternorum uiscerum partus 
 effudit, si quidem ante uitae perpetuae adepti sunt dignitatem, 
 quam usuram praesentis acciperent. aliorum quidem pretiosa . 
 mors martyrum laudem in confessione promeruit, horum in 
 consummatione conplacuit, quia incipientis uitae primordiis 
 ipse eis occasus initium gloriae dedit, qui praesentis terminum 
 posuit, quos Herodis impietas lactantes matrum uberibus abstraxit, 
 qui iure dicuntur martyrum flores, quos in medio frigore 
 infidelitatis exortos primas erumpentes ecclesiae gemmas 
 quaedam persecutionis pruina decoxit. et ideo dignum est

 

 
 
 
 interfectis pro Christo infantibus honoris inpendere caeremonias 
 non doloris, sacramentis uota dare non lacrimis, quia ipse illis 
 causa fuit poenae, qui exstitit et coronae, ipse odii causa, qui 
 et praemii. parante autem Herode paruulis necem Ioseph per 
 angelum admonetur, ut Christum dominum in Aegyptum transferat. 
 Aegyptus idolis plena erat iam post Iudaeorum persecutionem 
 et ad occidendum Christum profanae plebis adsensum 
 Christus ad gentes idolis deditas transire dignatur et Iudaeam 
 relinquens ignoranti saeculo colendus infertur. 
 
 Et quia in scripturis diuinis bonos et iustos uiros semper 
 persecutionem malorum sustinuisse cognoscimus, si diligenter 
 consideramus, inuenimus illos maiora supplicia sustinere, qui 
 faciunt, quam ii, qui sustinere uidentur. omnis enim homo, 
 qui alium in corpore persequitur, prius ipse in corde persecutionem 
 sustinere cognoscitur. nam si etiam illi, quem persequitur, 
 aliquid de substantia sua tulerit, maius sibi ipse 
 dispendium facit, quia nemo habet iniustum lucrum sine iusto 
 damno. ubi lucrum ibi damnum, lucrum in arca, damnum in 
 corde. tulit uestem perdit fidem, adquirit pecuniam perdit iustitiam. 
 sed hoc homines ideo faciunt, quia diem nouissimum 
 adtendere nolunt. si enim diem mortis suae cogitare iugiter 
 uellent, animum suum ab omni cupiditate uel malitia prohiberent. 
 sed quod modo nolunt salubriter cogitare, necesse habent postea 
 sine ullo remedio sustinere. ueniet enim illis dies nouissimus, ueniet 
 dies iudicii, quando eis nec pecuniam licebit augere nec bonis 
 operibus se ab aeterna morte poterunt redimere, quia percutitur 
 etiam ab hac animaduersione peccator, ut moriens obliuiscatur 
 sui, qui, dum uiueret, oblitus est dei. ueniet dies iudicii, quando 
 mouebuntur fundamenta montium et ardebit terra usque ad inferos 
 deorsum, quando caeli ardentes soluentur, quando sol

 

 
 
 
 obscurabitur et luna non dabit lumen suum et stellae 
 cadent de caelo, quando peccatores et impii mittentur in caminum 
 ignis et fumus tormentorum illorum ascendet 
 in saecula saeculorum. ibi erit fletus et stridor dentium. 
 unde ueniet tempus, fratres carissimi, quando nulli bono 
 erit male et nulli malo erit bene. ueniet, inquam, nouissima 
 dies, quando discernuntur pii ab impiis, iusti ab iniustis, laudatores 
 dei a blasphematoribus dei, quando discernentur, ut nulli, * 
 sicut dictum est, bono sit male, nulli malo sit bene. 
 
 Quare ergo modo non sic forte et modo sic, sed, nunc quod 
 est in occulto, tunc erit in manifesto? lege scripturam diuinam, 
 ingredere mecum, si potes, in sanctuarium dei. forte ibi, si 
 possum, docebo te. immo disce mecum ab eo, qui docuit me, 
 etiam nunc non esse bene malis et melius esse bonis quam 
 malis, quamuis nondum uenerit bonorum plena felicitas nondumque 
 uenerit poena malorum nouissima. si legem dei diligenter 
 adtendis, forte intellegis mecum non esse bene malis. 
 rogo enim te et quaero abs te, tibi quare male est? responsurus 
 es mihi: egestas angit, premit difficultas, dolor fortasse 
 membrorum, timor ab inimico. tibi ideo male est, quia pateris 
 mala, et bene est illi, qui se ipsum malum patitur? multum 
 interest inter malum pati et malum esse, sed tu, quod pateris, 
 non es. malum enim pateris et malus non es. ille autem 
 malum non patitur et malus est. noli ergo falli. non potest 
 fieri, ut tibi male sit, qui pateris malum, et illi bene sit, qui 
 est malus. cum enim est malus, putas, quia non patitur et 
 malum, cum patitur se ipsum? tibi male est, quia malum 
 alienum pateris in corpore tuo, et illi bene est, qui malum se 
 ipsum patitur in corpore suo? tibi male est, qui forte malam 
 habes uitam, et bene est illi, qui malam habet animam? esto

 

 

 

 
 
 
 bonus, qui habes bona. bonae sunt diuitiae, bonum est aurum, 
 bonum et argentum, bonae familiae, bonae possessiones. omnia 
 ista bona sunt, sed unde facias bene. habeto bona, quae te 
 faciunt bonum, quae te faciunt malum. quae sunt, inquis, ista? 
 fac iudicium et iustitiam. bona sunt, quae habes. esto et tu bonus 
 inter bona tua. erubesce bonis tuis, noli esse malus in eis, ne 
 pereas cum eis. ita ergo aurum et argentum distribuit hominibus 
 conditor rerum et administrator deus, ut ipsum per se 
 natura et genere suo bonum sit, copia uero eius non extollat 
 bonos nec elidat inopia. malos autem, cum offertur eis, excaecat 
 et, cum aufertur, excruciat, quia et, cum adquiruntur pecuniae, 
 falsam tribuunt laetitiam et, cum perduntur, ueram 
 tristitiam derelinquunt. 
 
 Discamus ergo amare ueras diuitias, id est castitatem et 
 iustitiam et pacem et misericordiam. istae diuitiae dicuntur 
 iustae, quia bonis meritis iustisque tribuuntur, illae uerae dicuntur 
 diuitiae, quia, quisque eas habuerit, non egebit, dum 
 iuxta apostolum habens uictum et uestimentum iis contentus 
 est. istas ergo diuitias terrenas iniustum est putare diuitias, 
 quae non auferunt egestatem. tanto enim magis quisque ardebit 
 egestate, quanto magis auaritiae eas diligens habuerit 
 maiores. quomodo ergo sunt diuitiae, quibus crescentibus 
 crescit inopia, quae amatoribus suis, quantum fuerint maiores, 
 non adferunt satietatem, sed inflammant cupiditatem? diuitem 
 tu putas, qui minus indigeret, si minus haberet, unde 
 bene dixit quidam: 
 crescit amor nummi, quantum ipsa pecunia crescit. 
 cum pecuniae enim incremento rabies cupiditatis augetur. nam

 

 
 
 
 omnes auari uel cupidi uelut hydropis morbo aegrotare uidentur. 
 quomodo enim hydropicus, quantum plus bibit, tantum 
 amplius sitit, ita et auarus uel cupidus adquirendo periclitatur 
 et inquirendo non satiatur. 
 
 Nos uero, fratres, cogitantes nos peregrinos et hospites esse 
 in hoc saeculo hoc tantum, quod ad uictum et uestitum opus 
 est, nobis in itinere uitae istius reseruemus et, quantum possimus, 
 in aeternam beatitudinem per elimosynam pauperum dirigamus, 
 ut, cum in die iudicii cupidi et auari pro sterilitate 
 operum bonorum audire meruerint: discedite a me, maledicti, 
 in ignem aeternum, nos pro bonis operibus audire 
 possimus: uenite, benedicti patris mei, percipite regnum, 
 quod uobis paratum est a constitutione mundi, quia 
 esuriui et dedistis mihi manducare, nudus fui et cooperuistis 
 me. ad istam uero beatitudinem nos dominus sub 
 sua protectione perducat, cui est gloria in saecula saeculorum. 
 Amen.

VI. SERMO IN NATIUITATE APOSTOLOICUM IACOB ET IOHANNIS. 
 Rogo uos, fratres carissimi, ut (non) moleste accipiatis nec 
 nos superfluos iudicetis, quod uos pro amore inimicorum frequentius 
 commonemus. hoc ideo faciamus, quia ad sananda 
 uulnera omnium peccatorum nullum medicamentum fortius 
 esse cognouimus, nec uobis ineptum esse uideatur, quod aliquotiens 
 etiam in sollemnitatibus martyrum ad amorem uos

 

 

 
 
 
 prouocemus inimicorum. propterea hoc fieri uolumus, quia omnes 
 martyres per istam perfectissimam caritatem ad coronam martyrii 
 peruenisse cognouimus, quod etiam in beato Stephano inpletum 
 esse cum ingenti admiratione gaudeamus. diligenter, 
 quaeso, adtendite, fratres, et intellegite, quia in omnibus malis 
 hominibus uitia potius habere odio debemus, non homines, 
 diligere hominem, odisse uitium. noli propter hominem diligere 
 uitium nec propter uitium odisse hominem. homo proximus 
 tuus est, uitium inimicus est proximo tuo. tunc amas 
 amicum tuum, si oderis uitium, quod nocet amico tuo. si 
 credis, bene facis, quia iustus ex fide uiuit. quod abundat 
 in rebus humanis, hoc dico. aliquando amico tuo carissimo 
 inimicus est aliquis, qui erat amicus amborum. incipiunt 
 esse de tribus amicis duo inter se inimici. quid faciat medius, 
 qui remansit? unus ex illis, qui se odio habent, uult, ut 
 oderis cum illo, quem ille odio habet, et haec uerba tibi dicit: 
 non es amicus meus, quia es amicus inimici mei. et quod tibi 
 dicit iste de illo, hoc tibi dicit ille de isto. tres enim eratis, 
 duo coeperunt esse discordes et remansisti tu solus. si huic 
 te iunxeris, illum odio habebis inimicum, si illi, istum, si 
 ambobus, ambo murmurabunt. ecce temptatio. exspectas forte 
 a me audire, quid facias. permane amicus amborum. qui discordant 
 inter se, concordent per te. mala si aliqua audisti ab 
 altero de altero, noli prodere alteri, ne forte postea sint amici, 
 qui modo sunt inimici, et proditores suos prodant sibi. 
 
 
 Sed hoc propter homines dixi, non propter oculos dei. ecce 
 nemo te prodit deo. deus est, qui te uidet, qui te iudicat. 
 audisti ab irato uerbum, a dolente ac succensente: moretur 
 in te. quare proditur, quare profertur? non enim si in te

 

 
 
 
 fuerit, disrumpet te. dic sane amico, qui uult te facere inimicum 
 amici tui, alloquere et tamquam aegrotantem animam 
 medicinae lenitate pertracta. dic illi: quare uis, ut sim inimicus 
 illius? respondebit: quia inimicus meus est. uis ergo, ut 
 sim inimicus illius inimici tui? inimicus esse debeo peccati 
 tui. iste, cui me uis facere inimicum, homo est, alius est 
 inimicus tuus, cui debeo esse inimicus, si amicus tuus sum. 
 respondebit: quis est alius inimicus meus ? uitium tuum. 
 respondebit: quid est uitium meum? odium, quo odisti amicum 
 tuum. 
 
 
 Esto ergo similis medico. medicus non amat aegrotantem, 
 si non odit aegritudinem. ut liberet aegrotum, persequitur 
 febrem. nolite amare uitia amicorum uestrorum, si amatis 
 amicos uestros. sed cui dico, putas, ne facio ego ipse? quod 
 dico, fratres mei, facio, si in me facio. primus autem in me 
 facio, si a domino accipio odio uitia mea, cor meum ad sanandum 
 offero medico, persequor peccata, quantum possum, gemo 
 de illis, confiteor, quia sunt in me, et ego accuso me. qui 
 me reprehendebas, corrige te. haec est iustitia, ne dicatur 
 nobis: stipulam in oculo fratris tui tu uides et trabem 
 in oculo tuo non uides. hypocrita, eice primum trabem 
 bem de oculo tuo. ira fistuca est, odium trabes, sed nutristi 
 fistucam et fit trabes. ira inueterata fit odium, fistuca 
 nutrita fit trabes. ut ergo fistuca non fiat trabes, non occidat 
 sol super iracundiam uestram. uides sentisque odio te liuentem 
 et reprehendis irascentem? tolle e te odium et recte 
 reprehendis iram. fistuca est in oculo suo, in tuo trabes est.

 

 
 
 
 et oculus cum trabe quomodo potest uidere fistucam? nescio, 
 quo fronte sub ora irascentem reprehendit, qui odium in corde 
 reseruat. qui sub ora irascitur et cito irascitur et cito placatur, 
 fistucam quidem incurrit, sed statim per paenitentiam eam 
 abstulit. qui uero odium perlongo tempore in corde tenuerit, 
 nutriendo fistucam in trabem conuertit. trabes est in oculo 
 tuo, quia fistucam ibi natam statim tollere noluisti. cum 
 illa dormisti, cum illa surrexisti, eam in te ipsum excoluisti, 
 falsis suspicionibus inrigasti, uerba adulantium et ad te uerba 
 mala de amico deferentium credendo nutristi, fistucam non 
 auulsisti diligentia tua, trabem fecisti. 
 
 Tolle trabem de oculo tuo, noli odire. fratrem tuum expanescis 
 an non expauescis? dico tibi, noli odire et securus es. 
 respondes et dicis mihi: quid est odisse et quid mali est, 
 quod odit homo inimicum suum? odisti fratrem tuum, sed 
 odium contemnis. audi diuinam scripturam: qui odit fratrem 
 suum, homicida est. ergo si homicida est, non uenenum 
 parasti, non ad percutiendum inimicum cum gladio processisti, 
 non ministrum sceleris praeparasti, non locum, non tempus, 
 postremum ipsum scelus non fecisti, tantum odisti et prius te 
 quam illum occidisti. disce ergo iustitiam, ut non oderis nisi 
 uitia hominis. hoc si tenueritis et hanc iustitiam feceritis, ut 
 homines etiam uitiosos sanare malitis potius quam damnare, 
 ante tribunal aeterni iudicis non pro odio damnandi, sed pro 
 caritate uel pace coronandi feliciter uenietis praestante domino 
 nostro Iesu Christo, qui uiuit et regnat cum patre et cum 
 spiritu sancto in saecula saeculorum. Amen.

VII. DE EPIPHANIA. 
 Proxime, fratres carissimi, eius diei redemptionis nostrae 
 celebrauimus sacramentum, quo deus hominem cum infirmitatibus 
 induit. hodie uero illud excolimus, quo se deus in homine 
 uirtutibus declarauit pro eo, quod in hac die siue caelo 
 stellam ortus sui nuntium praebuit, siue quod in Cana Galilaeae 
 in conuiuio nuptiali aquas in uinum conuertit, siue 
 quod in Iordanis undis aquas ad reparationem humani generis 
 suo baptismo consecrauit, siue quod de quinque panibus quinque 
 milia hominum satiauit. in quolibet horum salutis nostrae 
 mysteria continentur et gaudia. nobis enim ex uirgine natus 
 est, quod stella monstrauit. nos in melius esse mutandos 
 operis miraculo et aquarum conuersione signauit, nobis remedia 
 prouidit ex baptismo, quod in Iordanis alueo praebuit, 
 prouocauit. et ideo, fratres carissimi, in omni actu 
 nostro stellam fidei praeferamus et in custodiam puritatis 
 Christi baptismum celebremus, quia et haec Christi regeneratio 
 tuae fidei confirmatio est. insinuauit enim tibi muneris 
 sui beneficium per secundae natiuitatis exemplum et, quod facere 
 te uoluit, prior fecit. 
 
 Legimus Iudaeos diuersa sub lege habuisse baptismata, sed 
 nullum ex his contra praeuaricationis malum generalem potuit 
 conferre medicinam. et ideo pro absolutione totius mundi indigebant 
 regenerationis aquae caelitus sanctificari et, quia per 
 uniuersum mundum sacramentum baptismi humano generi opus 
 erat, omnibus aquis benedictionem dedit, quando in Iordanis 
 alueo unica ac singulari pietate descendit. tunc enim Christum

 
 
 
 dominum non tam lauauit unda quam lota est. tibi enim 
 Christus nascendo aduenit, tibi uiuendo militauit, tibi moriendo 
 conflixit. quem uides pro te mortuum, pro te intellege baptizatum. 
 itaque Christus dominus qualis post baptismum talis 
 omnino etiam ante baptismum fuit. et ideo praecursor eius atque 
 baptista ita, cum ad eum baptizandus ueniret, alloquitur: 
 ego, domine, a te baptizari debeo et tu uenis ad me? 
 quid euidentius de Christi nondum baptizati puritate, quid 
 fortius? ego a te debeo baptizari, id est, qui fons es innocentiae 
 et plenitudo iustitiae, qui nullo indigens dare scis, nescis 
 accipere, ego, inquit, a te debeo baptizari, quia tecum 
 exhibes et in te possides puritatis munera et baptismatis 
 sacramenta et, quod ego dabo te largiente per gratiam, tu obtines 
 per naturam. creaturae interea fit profectus. creatoris 
 adtactu membra tinguntur et fluenta ditantur. uitali gratia 
 non corpus ex flumen, sed flumen mutatur ex corpore. descendere 
 in se fontem suum felix unda miratur sub uno 
 momento aeterna remedia concipiens et nouandam generationem 
 fecunditate parturiens, quod acceperat, hoc reddens et, 
 quod non habebat, accipiens. 
 
 
 Inter haec mirum esset, quod se dominus serui subdidit 
 benedictioni, nisi cruci (se) subdidisset et morti. et ille quidem 
 pretiosum sibi hominem esse pretii ipsius dignitate perdocuit. 
 sed hinc quoque intellegimus, quam grandes apud se 
 aestimet dominus noster humanorum criminum causas, propter

 

 
 
 
 quas non angelum, non archangelum, sed misit deum ad terras. 
 quam grauis sit peccati, quam dura condicio, prodit 
 remedii magnitudo. quanta malorum discussio erit, qua damnabuntur, 
 sollicitudo indicat, qua redimuntur. 
 
 Omni ergo uigilantia atque diligentia caueamus, ne uulneret 
 diabolus, quod sanauit deus, ne per consensum cordis, per flagitium 
 corporis seruitutem, quam debemus domino magis exhibere, 
 praebeamus inimico. et quidem si quis uiolentus ac 
 praepotens aliquid de facultate nostra ac proprietate rapuisset, 
 nonne dignum summo odio duceremus, nonne merito tamquam 
 hostem detestaremur? et quo tandem animo diabolo per peccatum 
 consentimus, qui nobis substantiam non uult auferre, 
 sed uitam, non terram fraudare, sed caelum, non fines possessionis 
 angustare, sed infinita spatia aeternitatis? inter haec o 
 homo, si dignitatem facturae tuae, si pietatem circa te domini 
 tui uolueris aestimare de pretio, poteris non dubitare de regno. 
 
 Illud, fratres carissimi, quod die tertia nuptias factas in Cana 
 . Galilaeae et quod aquam in uina conuersam fuisse modo, cum 
 euangelium legeretur, audiuimus, uideamus, quae sunt illae 
 nuptiae. hic adquisitio uel reparatio nostra uotis et festis 
 nuptialibus demonstratur, sicut in alio loco cum choro et symphonia 
 reditus filii iunioris excipitur. sex autem hydriae sunt 
 sex mundi huius aetates, prima ab Adam usque ad Noe, a Noe 
 usque ad Abraham, ab Abraham usque ad Dauid, a Dauid 
 usque in transmigrationem Babylonis, a transmigratione Babylonis 
 usque ad Iohannem baptistam. quibus temporibus non 
 defuit prophetia de Christo, per quas iusti figuram et typum 
 domini praetulerunt. capiunt uero metretas binas uel ternas,

 
 
 
 quia fidem intra se continent trinitatis. sed uideamus, quid 
 dicit sermo diuinus. ipsa sacra tractemus euangelii oracula. 
 
 In Cana Galilaeae aquam in uina conuertit et latentem sub 
 homine dominum operum uirtute detexit. et die, inquit, 
 tertia. nuptiae fiebant. sed quae sunt istae nuptiae nisi 
 gaudia salutis humanae? quare die tertia? siue quia nobis 
 mysterium trinitatis ostendit, siue quod die tertia resurrexit. 
 itaque tamquam sponsus procedens de thalamo suo descendit 
 ad terras et ecclesiae ex gentibus congregandae suscepta incarnatione 
 iungendus. cui quidem ecclesiae, quae utique nos 
 sumus, et arras et dotem dedit. arras dedit, quando nobis est 
 ex lege promissus, dotem dedit, quando pro nobis immolatus 
 est. et alio modo hoc potest accipi, ut arras praesentem 
 gratiam, dotem intellegamus uitam aeternam. uideamus, quid 
 agit in Cana Galilaeae. hic iam prodant nobis deum stupenda 
 miracula. 
 
 Statuuntur hydriae capientes metretas binas uel ternas. inplentur 
 hydriae. mutantur subito aquae homines postmodum 
 mutaturae et, dum in melius mutantur, uelut baptismatis uim 
 loquuntur. quodam modo in illis similitudo regenerationis exprimitur 
 et, dum aliud ex alio efficiuntur, dum in speciem 
 gratiorem inferior creatura transfertur, mysterium secundae 
 natiuitatis aperitur. nihil in ipsis aquis de sua quantitate inminuitur 
 et, dum in se manerent, a se omnino nobili commutatione 
 degenerant. pereunt substantiae suae, adquiruntur 
 alienae. fortior tenui materiae adquiritur sapor et occulta

 

 
 
 
 fluentis leuibus uirtus infunditur et aquarum natura inebriatur 
 ac sic nouo more creatoris sui potentiam confitentur. quis 
 potest ista conuertere nisi qui potuit et creare? 
 
 Deficiente ergo uino dicit ad legum mater eius: uinum 
 non habent. primo loco requiramus, quod fuit uinum, quod 
 defecisse dicitur, et quid sit aliud uinum, quod mirabiliter 
 praeparatur, quod architriclinus melius esse pronuntiat dicens: 
 omnis homo primum bonum uinum ponit et, cum inebriati 
 fuerint, id, quod deterius est. tu uero seruasti 
 bonum uinum usque nunc. uinum multis locis accipimus 
 diuina praecepta et scripturas sanctas meracissimum uigorem 
 caelestis sapientiae continentes, quibus ad amorem domini incalescant 
 sensus et inebriantur affectus, secundum illud, quod 
 de sapientia dictum est: parauit mensam suam, miscuit 
 uinum suum in cratere. scripturarum ergo diuinarum 
 uirtus, si quando alicuius interiora repleuerit, dicere poterit 
 cum propheta: potasti nos uino conpunctionis, et: poculum 
 tuum inebrians quam praeclarum est. operante 
 ergo Christo in Cana Galilaeae uinum defecit et uinum fecit, 
 id est umbra remouetur et ueritas praesentatur, lex recedit, 
 gratia succedit, carnalia spiritalibus commutantur, in nouum 
 testamentum obseruatio uetusta transfunditur, sicut beatus apostolus 
 dicit: uetera transierunt et ecce in Christo facta 
 sunt omnia noua. quomodo autem hydriae illae inpletae 
 aqua nihil minuunt ex eo, quod erant, et tamen incipiunt esse, 
 quod non erant, ita lex non periuit per aduentum Christi absoluta, 
 sed profecit. uino ergo deficiente uinum aliud ministratur. 
 bonum quidem est uetus testamentum, sed sine spiritali intellectu 
 euanescit in littera, nouum uero odorem uitae reddidit in gratia.

 

 
 
 
 
 Cum haec ita sint, architriclinum ipsum praepositum in 
 domu sponsi uideamus, quem sentire possimus. et quem alium 
 nisi beatum Paulum intellegere debemus, qui post legis acceptionem 
 noui testamenti mysteriorum suauissimo uel odore uel 
 gustu et spiritalium sensuum fraglantia repletus et inebriatus 
 exclamat et laudat: tu seruasti bonum uinum usque adhuc. 
 uideamus tamen, quem ad modum ipsum uinum laudat: 
 nec oculus, inquit, uidit nec auris audiuit nec in cor 
 hominis ascendit, quae praeparauit deus diligentibus 
 se. ecce uera, ecce praedicanda miracula, quae in nobis operantur, 
 quando de pessimis bonos fecit, de superbis humiles, 
 de inhonestis castos, de sectatoribus saeculi amicos dei. quae 
 potest maiora exercere miracula, quam quando hominem uermem 
 et putredinem dignatur in statum angelicum promouere, 
 de terrenis in caelestibus collocare et in gratiam suae adoptionis 
 adsumere, quod ipse praestare dignetur, qui cum patre et spiritu 
 sancto uiuit in omnia saecula saeculorum.

VIII. DE EPIPHANIA DOMINI AD MISSAM AUT IN NATALI LUCIANI MARTVRIS. 
 Sollemnitatem, quae est de domini nostri natiuitate, fratres 
 carissimi, ea fide celebrauimus, qua ex hoc homine deus natus 
 est. hanc ergo ea obseruatione ueneremur, qua deus in homine 
 declaratus est. illic in infirmitatibus absconditur, hic 
 uirtutibus reuelatur. hodie enim magos ab oriente uenientes 
 usque ad locum geniti saluatoris stella Christum quaerentibus

 

 
 
 
 monstratura perduxit. spectetur sub humili tugurio sacra natiuitas. 
 adoratur in pannis, qui fulget in stellis. adoratur in 
 pannis, id est sub abiectione corruptionis humanae inuiolata maiestas. 
 reuelatur innuente mysterio diuinae misericordiae magnitudo 
 in eo, quod ad Christum primum Aethiopes, id est gentiles 
 ingrediuntur. gentium primitiae consecrantur in agnitionem 
 ueritatis, synagogam Iudaeorum praecedit ecclesia gentium 
 peccati exuta nigritudine et fidei induenda candore. haec itaque 
 in praesepio salutem nostram expetit. quid est hoc, quod in 
 praesepe salutem nostram expetit? id est fera prius infidelium 
 populorum multitudo intra ecclesiae stabulum recepta mansuescit. 
 Iudaei quidem gloriantur cultum penes se esse diuinum, 
 sed primi legati gentium uident Christum. quare primi? 
 quia sanus Christiani oculus lucem sequitur, Iudaeorum uero 
 corruptus intuitus ipsa luce subfunditur et aeger obtutus inlato 
 lumine magis tenebrescit. 
 
 Interea beata legatio perductam se ad sacra cunabula radio 
 desuper currente miratur. extrema gens bono publico prima 
 fruitur. quam stupenda dignatione inter amplexus genetricis 
 includitur, qui terram caelumque conplectitur, in sinu matris 
 latet, qui regnum patris excedit. per simplex officium spiritale 
 reuelatur arcanum, humanitas cernitur, diuinitas adoratur. exhibent 
 aurum et tus et myrram plus in mysteriis quam in 
 conscientiis offerentes. in auri munere regia dignitas, in turis . 
 uapore diuina maiestas, in myrrae specie sepelienda demonstratur 
 humanitas. ac sic trinitatem oblationis numerus loquitur, 
 unitatem deuotio una testatur. 
 
 Ac per hoc peruigili intentione cordis caelum studeamus 
 aspicere, si ad Christum cupimus peruenire. dirigat nobis

 
 
 
 semitas uitae perfectae stella iustitiae. ei, qui dixit: non apparebis 
 in conspectu meo inanis, offeramus aurum fidei, 
 pietatis aromata, castitatis holocausta. spiritalem myrram 
 habeamus in nobis, quae ita animas nostras condiat, ut inlaesas 
 a peccati corruptione custodiat. mutemus uiam, si peruenire 
 optamus ad patriam, utique ad patriam caelestem. hoc sit inter 
 utrumque commercium, ut illius nobis proprietatem usu istius 
 conparemus, ut, sicut uita aeterna uitae istius praemium erit, 
 ita laboremus, ut illius ista sit meritum. illud autem, quod 
 ait euangelista, magos admonitos esse in somnis, ne redirent 
 ad Herodem, sed per aliam uiam ad regionem propriam remearent, 
 hoc ergo nobis spiritaliter praecipitur, ut per aliam 
 uiam, id est per aliam conuersationem reuertamur ad patriam. 
 
 Forte aliquis requirit, quomodo id fieri possit. qui hoc 
 scire desiderat, audiat prophetam dicentem: deuerte a malo 
 et fac bonum, inquire pacem et sequere eam. hoc enim 
 ordine per aliam uiam reditur ad patriam. nam quia per 
 superbiam cecidimus in mundum, oportet, ut per humilitatem 
 redeamus ad paradisum. per cupiditatem ad seruitium diaboli 
 uenimus, per misericordiam ad Christum dominum redeamus. 
 per uoluptatem atque luxuriam durissimum iugum diaboli sustinuimus, 
 per caritatem atque iustitiam leue iugum Christi suscipere 
 festinemus, ut, qui per uias infidelitatis atque nequitiae 
 diabolo infeliciter seruientes ab angelorum societate discessimus, 
 per uias bonitatis ac fidei redire ad patriam principalem 
 studeamus. 
 
 Si hoc ordine uias mortiferas relinquentes uias uitae aeternae 
 tenere noluerimus, de sinistra translati ad dexteram magorum

 

 
 
 
 itinera fideliter ac feliciter possimus imitari. quasi non tibi 
 uidetur iam per aliam uiam ad patriam remeare, qui prius 
 solebat res alienas tollere et nunc cupit suas misericorditer 
 erogare? non tibi uidetur per aliam uiam incedere, qui fuit 
 adulter et est castus, qui fuerat ebriosus et est sobrius, qui 
 solebat maledicere et benedicit, qui fuerat inuidus et est benignus? 
 si enim orationibus simul et bonis operibus deo auxiliante 
 contendimus hoc ordine conuersationum nostrarum itinera 
 in Melius commutare, ad aeternam beatitudinem poterimus 
 peruenire praestante domino nostro Iesu Christo, qui uiuit et 
 regnat in saecula saeculorum. Amen.

VIIII. DE EPIPHANIA. 
 Quod uobis de hesterna festiuitate propter laborem uigiliarum 
 reseruauimus, nunc, si iubetis, oportunius audire potestis. 
 proxime, fratres carissimi, natalem domini saluatoris exegimus, 
 quo nobis natus in tempore est omnium saeculorum ac temporum 
 antecessor et conditor. hodie uero per documenta certissima 
 deus in homine declaratus est, siue quod stellam de caelo 
 ortus sui nuntium praebuit, quam sequentibus magis usque ad 
 susceptae infantiae ueneranda cunabula praeuiam fecit, siue 
 quod in Iordanis alueo aquas omnibus gentibus ad salutem 
 humani generis suo baptismate consecrauit — eas enim ille 
 omnibus aquis purior non tam sanctificandus quam sanctificaturus 
 intrauit —, siue haec eadem illius miraculi dies sit, qua

 
 
 
 primum in Cana Galilaeae in conuiuio nuptiali aquas in uina 
 conuertit. quo miraculo indicat hoc utique, quod gentes uniuersas 
 in aquarum similitudinem sensu uanissimo ac leuissimo 
 defluentes mutaturus est ad uerum prudentiae spiritalis saporem 
 et ad meram uerae fidei ueritatem. quolibet horum trium 
 salutis nostrae mysteria continentur et gaudia. nobis enim 
 uel ex uirgine natum est, quod stella monstrauit nobis, uel 
 ex baptismo concessum est, quod in Iordanis alueo consecrauit. 
 nos quoque in melius esse mutandos operis miraculo praemonstrauit, 
 quando aquas in uina conuertit. 
 
 
 Ipsi autem magi, qui ad illa caelestis pueri ueneranda cunabula 
 stellae indicio peruenerunt, quid aliud expresserunt in 
 illis muneribus nisi fidem nostram? in eo enim, quod tria offerunt, 
 trinitas intellegitur, in eo uero, quod tres sunt et 
 singuli singula offerunt, in trinitate unitas declaratur. per 
 aurum rex ostenditur, de ture deus dinoscitur, per myrram, 
 quae condiendis corporibus apta est, sepultura crucifigendi 
 hominis praedicatur. secundum haec, carissimi, nos quoque 
 personam magorum spiritalibus imitemur obsequiis. in primis 
 tam diu quaeramus Christum, donec illum inuenire mereamur. 
 ducatum nobis praebeat uelut stella caeli lux fidei. haec illum 
 nobis ostendat non iam in praesepio uagientem, sed in summa 
 caeli arce dominantem, non in matris gremio, sed in patris 
 solio adorandum, nec ulterius in humilitate iudicandum, sed ad

 
 
 
 iudicium cum maiestate uenturum. sit quasi trium munerum 
 oblatio trinitatis perfecta confessio. credatur a nobis unitas 
 sine confusione coniuncta, trinitas sine separatione distincta. 
 pater et filius et spiritus sanctus unus deus credantur, tres 
 personae et non tres substantiae. quantum autem ad caelestis 
 naturae ordinem pertinet, in patre et filio et spiritu sancto 
 ita confitenda est una diuinitas, ut nec singularis putetur in 
 trinitate persona nec triplex in unitate substantia, sed ita adsignetur 
 pluralitas unitati, ne subtrahatur aequalitas trinitati, et, 
 licet intromittatur in una diuinitate numerositas, non sit tamen 
 recipienda diuersitas. ita ergo fidelium cordibus disponendus 
 est dei cultus, ut non admittatur uel in unitate separatio uel 
 in trinitate permixtio. 
 
 Proxima. enim est ab hac die, fratres carissimi, sacri natalis 
 dies. tunc dominus natus est, nunc baptizatus, tunc nos genuit 
 ad uitam, nunc regenerauit ad salutem. tunc Adam suscepit 
 perditum, nunc abluit peccatorem. uenit ergo ad baptismum, 
 sicut scriptum est. sed quid ablueret, qui erat mundus? 
 utique ut mundus ablueret inmundos. illum ergo currentes 
 aquae tunc infundebant, sed peccata nostra secum portabant. 
 de illo guttae baptismatis fluebant, sed nostra in guttis crimina 
 defluebant.s o misericordia simul et potentia domini! necdum 
 eramus in mundo et iam abluebamur in baptismo. mundati

 

 

 
 
 
 ab illo sumus antequam nati. nam ipsa fuit baptismatis ratio, 
 ut aquae, quae purgaturae nos erant, ab illo antea purgarentur. 
 et cum ascendisset, inquit scriptura, de aqua, uidit caelos 
 apertos. numquid ei tunc caelum apertum fuerat, cuius oculi 
 caelorum interiora cernebant? sed ideo caelum aperitur, ut 
 mysterium in hoc baptismatis declaretur, quia, quando homo 
 de baptismo egreditur, tunc ei ianua regni caelestis aperitur. 
 illud uero quale est, quod magi ueniunt ad dominum natum, 
 immo ducuntur? positum in praesepio uident nec apud sensus 
 eorum humilitas natiuitatis reuerentiam diuinitatis inminuit 
 adorant corporibus, honorant muneribus, uenerantur officiis, 
 oculis uident hominem et deum obsequiis confitentur. uidebant 
 enim in eo, qui natus fuerat, plus esse, quod intenderent 
 animi hominum, quam quod oculi praeuiderent. dominus, qui 
 tunc corporaliter natus fuerat, per ipsum omnia nata erant, 
 quidem uidebatur in praesepio, sed dominabatur in caelo, intra 
 corpusculum erat, sed intra se omnia continebat. natus quidem 
 ex matre fuerat, sed matrem suam prius ipse creauerat. 
 et ideo magi se humiliabant, quia famulari astra cernebant, 
 deum esse cognouerunt, cui caelestia seruiebant. et idcirco 
 etiam ipsa eorum munera diuino mysterio plena erant. aurum 
 namque, ut audistis, et tus et myrram obtulerunt. triplicum 
 ergo munerum numero triplex significatio continetur. in ture 
 obtulerunt dei honorem, in auro regiam dignitatem, in myrra 
 corporis sepulturam.

 

 
 
 
 
 
 Offeramus ergo et nos, fratres dilectissimi, sancta et sincera 
 munera deo nostro, fidem, caritatem, patientiam, mentes humiles, 
 probos mores, animas.deo habitatore condignas. haec 
 sunt enim placita deo dona, haec grata munera, quae illi quidem 
 offeruntur, sed offerentibus prosunt. nulla enim re, nullo 
 munere eget, sed hoc illi optimum munus est, ut causas habeat 
 munerandi. nihil amplius a nobis exigit, nihil amplius 
 petit nisi salutem animae nostrae. omnia enim sibi praestari a 
 nobis putat, si ita nos egerimus, ut nobis ab illo cuncta praestentur 
 auxiliante domino nostro Iesu Christo, qui cum patre 
 uiuit et regnat in omnia saecula saeculorum. Amen.

X. DE NATALI SANCTI FELICIS. 
 Ad inluminandum humanum genus multas, fratres dilectissimi, 
 in hoc mundo spiritales lucernas dominus noster accendit, 
 ut scilicet inlucescente per sanctos uiros caelesti religione 
 atque doctrina neminem omnino errorum tenebrae inuoluerent, 
 qui ueritatis lumen uidere uoluisset. quae autem istae sunt 
 lucernae, quas ad destituendam atque inlustrandam infidelitatis 
 caliginem dominus noster indulsit? primum patriarchas, deinde 
 prophetas, postea apostolos, postremo omnes ecclesiarum omnium 
 sacerdotes, inter quos praeclaram ac praecipuam lucernam 
 sanctae recordationis dominum Honoratum huic ciuitati pietas 
 diuina concessit, quem supra candelabrum huius ecclesiae, ut 
 omnibus luceret, eleuare dignatus est, qui, quamuis huic

 

 
 
 
 ciuitati peculiari operum suorum claritate refulserit, ad omnia 
 tamen loca atque uel nominis sui opinione peruenit, meritorum 
 suorum lucem perfudit. cuius dum recolimus inexpugnabilem 
 in operibus fidem, mirabilem in contemptu mundi rigorem, 
 singularem in misericordia caritatem, indubitanter credimus 
 eum inplere etiam non inpleta passione martyrium. 
 
 Non enim martyrium sola sanguinis consummat effusio nec 
 sola dat palmam exustio illa flammarum. peruenitur non solum 
 occasu, sed etiam contemptu corporis ad coronam. absque 
 iniuria sanctorum in persecutionibus defunctorum dicere 
 liceat: carnem adflixisse, libidinem superasse, auaritiae restitisse, 
 de mundo triumphasse pars magna martyrii est. nos 
 uero, fratres dilectissimi, si ad consortium uel sacerdotum uolumus 
 peruenire, de imitatione martyrum cogitemus. debent 
 enim in nobis aliquid de suis uirtutibus recognoscere, ut pro 
 nobis dignentur domino supplicare. si enim tormenta, quae 
 sancti martyres pertulerunt, sufferre non possumus, uel contra 
 malas concupiscentias ipsis intercedentibus repugnemus. et 
 quia non desunt cottidiana peccata, non desint etiam cottidiana 
 remedia. 
 
 
 Nemo se credat aliquam felicitatem uel aliquod uerum gaudium 
 in hoc saeculo possidere. beatitudo praeparari hic potest, 
 possideri non potest. duo sibi tempora ordine suo succedunt, 
 tempus flendi et tempus ridendi. nemo se circumueniat, 
 fratres, non est in hoc mundo tempus ridendi. scio, fratres, 
 quia omnis homo gaudere desiderat, sed non ibi quaerunt gaudium, 
 ubi oportet inquiri. uerum gaudium in hoc mundo nec 
 fuit nec est nec esse poterit. sic enim dominus in euangelio

 
 
 
 suos discipulos admonuit dicens: in hoc mundo pressuram 
 habebitis, et iterum: mundus gaudebit, uos autem tristes 
 eritis. sed tristitia uestra conuertetur in gaudium. 
 ac sic in hac uita cum labore et dolore, quod bonum est, auxiliante 
 domino faciamus, ut in futuro saeculo bonorum fructus 
 colligere cum gaudio et exultatione possimus secundum illud: 
 qui seminant in lacrimis, in gaudio metent. 
 
 In hoc itaque mundo, fratres carissimi, per peccatum primi 
 hominis de beata paradisi sede proiecti et quasi in exilio missi 
 sumus ac sic in hoc saeculo patriam non habemus, sicut et 
 apostolus dicit: dum sumus in hoc corpore, peregrinamur 
 a domino. non ergo requiramus gaudium in hoc mundo, 
 quia, sicut supra dictum est, uerum gaudium comparari hic 
 potest, possideri non potest. non requiras in uia, quod tibi 
 seruatur in patria. et quia contra diabolum Christo duce necesse 
 est pugnare cotidie tibi, praemium non requiras in proelio, 
 quod tibi seruatur in regno. non requiras in pugna, quod 
 tibi seruatur, cum fuerit perfecta uictoria. magis illud adtende, 
 quod apostolus dicit: omnes, qui uolunt pie uiuere 
 in Christo, persecutionem patiuntur, et iterum: per 
 multas enim tribulationes oportet nos intrare in regnum 
 dei. 
 
 Ita ergo deo donante agere debemus, ut ad principalem 
 patriam peruenire feliciter mereamur, ubi nos parentes nostri, 
 patriarchae, prophetae et apostoli suscipere uel uidere desiderant, 
 ubi etiam ciues nostri, angeli et ciuitas illa caelestis Hierusalem 
 et rex ciuitatis illius Christus expansis nos caritatis 
 brachiis exspectant, ut ad ipsos prostrato diabolo pleni bonis 
 operibus festinemus. scitis enim, fratres, quia omnes negotiatores 
 et quicumque iter agentes in uia sunt solliciti, ut in

 

 
 
 
 patria possint esse securi, et tunc habent ueram laetitiam, 
 quando cum magno lucro peruenire mereantur ad patriam. 
 ita et nos, dilectissimi fratres, praeparemus tunc animas nostras 
 ad gaudium, quando peruenire meruimus ad Christum. interim 
 modo gaudeamus in spe uerum gaudium postea habituri in re. 
 quod peius est, multi sunt, qui peruerso ordine de uoluptate et 
 deliciis et luxuria saeculi huius gaudere se credunt. sed quod 
 in gaudio uidentur serere, necesse illis erit cum lacrimis et 
 luctu recipere, quia non mentitur ille, qui in euangelio dixit: 
 uae uobis, qui ridetis nunc, quia lugebitis et flebitis. 
 sic enim fecit ille diues infelix, qui purpura induebatur et 
 bysso. gaudium quidem habuit in mundo, sed flammas inuenire 
 meruit in inferno. Lazarus, qui iaeebat ad ianuam eius, 
 tristitiam habuit in uia, sed uerum gaudium recepit in patria. 
 
 Nos uero, fratres carissimi, quantum possimus, dei misericordiam 
 deprecemur, ut nobis ita amorem uitae aeternae inspirare 
 dignetur, ut plus patriam uelimus amare quam uiam 
 et amplius de futuro quam de praesenti saeculo cogitemus et 
 sic semper in exilio mundi istius agere studeamus, ut ad futurum 
 iudicium cum libera et secura conscientia ornati bonis 
 operibus peruenire possimus praestante domino nostro, cui est 
 honor et inperium in saecula saeculorum. Amen.

XI. ADMONITIO DE DIE IUDICII. 
 Rogo uos, fratres carissimi, et cum grandi humilitate admoneo, 
 ut mihi nullus ex uobis succenseat aut forte

 

 
 
 
 incongruum me uel superfluum iudicet, quare nobis tam frequenter 
 tremescendum et utiliter expauescendum diem iudicii insinuare 
 contendo. si quis est, cui forte in hac parte displiceam, consideret 
 periculum meum et audiat dominum per prophetam 
 sacerdoti terribiliter comminantem: si non adnuntiaueris 
 iniquo iniquitatem suam, sanguinem eius de manu 
 tua requiram, et iterum: ela ma, ne cesses, quasi tuba, 
 inquit, exalta uocem tuam et adnuntia populo meo 
 peccata eorum. sed forte aliquis dicat: quare nobis tam 
 dura adsidue praedicantur? quia melius est hic paruam amaritudinem 
 sustinere et postea ad aeternam dulcedinem peruenire, 
 quam hic habere gaudium falsum et illic sustinere sine 
 fine supplicium. audite, fratres, non me, sed dominum in euangelio 
 dicentem: beati, qui lugent nunc, quoniam ipsi 
 consolabuntur, et: uae uobis, qui ridetis nunc, quia 
 flebitis et lugebitis. et hoc adtendite, fratres, quia omnes 
 carnales medici, quotiens ad eos, qui in corpore aegrotare uidentur, 
 ueniunt, omnia, quae eis delectabilia esse uidebantur, 
 abscidunt et, quod dulce est, ad integrum interdicunt. aliquotiens 
 etiam frigidum accipere non permittunt, interdum et 
 amarissimas potiones bibere cogunt et asperissimis uel acutissimis 
 ferramentis eorum uulnera frequenter intercidunt. hoc 
 ergo, quod pro sanitate carnales medici faciunt corporum, pro 
 animarum salute spiritales medici exercere contendunt. 
 
 Haec ergo cogitans, fratres dilectissimi, et tam pro mea 
 quam pro uestra salute rationem me redditurum esse ante tribunal 
 aeterni iudicis non ignorans uolo ego aspera quidem 
 sed salubria nobis medicamenta ingerere, ut uobiscum postea

 

 
 
 
 in angelorum consortio perpetua merear incolumitate gaudere. 
 et haec quidem non ideo suggero, quod uos admonitiones nostras 
 senserim non libenter accipere, sed, quia me necesse est 
 et pro uestra et pro mea salute frequentius praedicare, studeo 
 uestros animos et ad tremendum iudicium et ad desiderandum 
 excitare praemium [exercere], ut exceptoria sancti pectoris 
 uestri ad recondendam spiritalem uindemiam, sicut semper fecistis, 
 auxiliante domino feliciter praeparetis. quotiens nobis 
 durum aliquid praedicamus, non hoc ideo dicimus, quia a 
 uobis taliter aliquid fieri suspicemur, sed ideo etiam illa, 
 quae non facitis, denuntiamus, ut illa, in quibus forte praeuenti 
 fueritis, sanare possimus. solet enim fieri, ut, dum 
 maiora timentur, celerius minora caueantur. quo modo enim 
 theriaca bibitur, ne corporibus possint praeualere uenena, ita 
 austera praedicatio ingeritur, unde animarum praeparentur 
 antidota. 
 
 Certum est, fratres carissimi, quod, si beneficia dei nostri, 
 quae nobis nullis praecedentibus meritis nostris conlata sunt, 
 adsidue cogitemus, peccata nobis aut non dominantur aut, si 
 forte subrepserunt, cito per paenitentiam corriguntur. quis 
 enim uel mente concipere, non dicam uerbis possit exponere, 
 quanta ista sunt circa nos beneficia dei nostri. fecit enim 
 nos, cum non essemus, reparauit nos postea, cum perissemus. 
 mortem suscepit, pretioso nos sanguine liberauit, ad inferna 
 descendit, faucibus nos aeternae mortis eripuit, caelorum nobis 
 praemia promisit. haec omnia, fratres carissimi, pio et benigno

 
 
 
 animo cogitantes, quantum possimus, cum ipsius adiutorio 
 beneficiis eius uicem rependere festinemus. non reddamus 
 mala pro bonis, sed, quantum possimus, uoluntati illius obtemperare 
 totis uiribus innitentes studeamus fideliter, ut praecepta 
 illius magis nobis pariant de sequacitate remedium, quam de 
 transgressione iudicium. 
 
 Nam quid faciemus, fratres carissimi, in illo metuendo 
 iudicii die, cum tremente Mundo dominus praecinentibus 
 angelorum buccinis in illo maiestatis suae throno circumdatus 
 caelestis militiae luce consederit ibique de terrae gremio 
 et antiquo puluere suscitatum humanum genus adstante 
 testimonio ad conscientias singulorum positis in conspectu peccatorum 
 poenis iustorumque praemiis rationem uitae coeperit 
 postulare et plus iam iustus quam misericors seueritate iudicis 
 contemptae misericordiae reos coeperit accusare et dicere: 
 ego te homo e limo manibus meis feci, ego terrenis artibus 
 spiritum infudi, ego tibi imaginem nostram similitudinemque 
 conferre dignatus sum, ego te inter paradisi delicias collocaui. 
 tu uitalia mandata contemnens deceptorem sequi quam dominum 
 maluisti. sed antiqua praetereo. motus postea misericordia, 
 cum expulsus de paradiso iure peccati mortis uinculis tenereris, 
 uirginalem uterum sine dispendio uirginitatis pariendus introiui. 
 in praesepio expositus et pannis obuolutus iacui, infantiae 
 contumelias humanosque dolores, quibus tibi similis fierem, 
 ad hoc scilicet, ut te mihi similem facerem, tuli. inridentium 
 palmas et sputa suscepi, acetum cum felle bibi. flagellis

 
 
 
 caesus, uepribus coronatus, adfixus cruci, perfossus uulnere, ut tu 
 eripereris a morte, animam meam inter tormenta dimisi. en 
 clauorum uestigia, quibus adfixus pependi, en praefossum uulneribus 
 latus. suscepi dolores tuos, ut tibi gloriam meam 
 darem. suscepi mortem tuam, ut tu uiueres in aeternum. 
 conditus iacui in sepulcro, ut tu regnares in caelo. cur, quod 
 pro te pertuli, perdidisti? cur, ingrate, redemptionis tuae 
 munera rennuisti? non ego de morte mea queror. redde mihi 
 uitam tuam, pro qua animam dedi, redde mihi uitam tuam, 
 quam uulneribus peccatorum indesinenter occidisti. cur habitaculum, 
 quod mihi in te sacraueram, luxuriae sordibus polluisti, 
 cur corpus iam meum inlecebrarum turpitudine maculasti, 
 cur me grauiore criminum tuorum cruce quam illa, 
 in qua quondam pependeram, adflixisti? grauior enim apud 
 me peccatorum tuorum crux est, in qua inuitus pependi, quam 
 illa, quam nolens tui misertus mortem tuam occisurus ascendi. 
 cum essem inmortalis, commutabilis pro te homo factus sum. 
 cum essem inpassibilis, pro te pati dignatus sum. sed tu 
 despexisti in homine deum, in infirmo salutem, in uia reditum, 
 in iudice ueniam, in cruce uitam, in suppliciis medicinam. 
 
 Ut ergo istam terribilem increpationem possimus euadere, 
 quotiens nobis qualiacumque peccata subrepserint, sine aliqua 
 dissimulatione festinemus ad paenitentiae medicamenta confugere, 
 ut ab auditu malo liberati ad aeternam mereamur indulgentiam 
 peruenire praestante domino nostro Iesu Christo, 
 cui est honor et imperium cum patre et spiritu sancto in 
 saecula saeculorum.

XII. DEMONITIO. 
 Modo, fratres carissimi, cum diuina lectio legeretur, audiuimus 
 beatum apostolum terribiliter nos et salubriter admonentem. 
 sic enim ait: omnes nos manifestari oportet ante 
 tribunal Christi, ut referat unusquisque propria corporis 
 sui, prout gessit, siue bonum siue malum. quam 
 rem etiam dominus in euangelio denuntiat dicens: filius 
 hominis uenturus est in gloria sua cum angelis suis 
 et tunc reddet unicuique secundum opera sua. diligenter, 
 quaeso, adtendite, fratres carissimi, et mecum pariter 
 expauescite, quia non dixit, quod reddet unicuique secundum 
 misericordiam suam, sed secundum opera eius. hic enim est 
 misericors, ibi iustus est. nam quod non statim uindicat in 
 peccatores, patientia est, non neglegentia. non ille potentiam 
 perdidit, sed nos ad paenitentiam reseruauit. unde ualde timendum 
 est, ne, quantum diutius exspectat, ut corrigamur, 
 tanto grauius uindicet, si emendari noluerimus.

 

 
 
 
 
 Cum haec ita sint, scire et intellegere debemus, fratres 
 carissimi, nihil nobis esse salubrius, quam ut damnatis omnium 
 rerum praesentium uoluptatibus id potius cogitemus, quando 
 erimus de hoc saeculo transituri uel quando tabernaculum 
 nostri corporis ultimo die superueniente deposituri et iterum 
 illud resurrectionis tempore recepturi, ut cum eodem recipiamus, 
 prout gessimus, siue bonum siue malum. et ideo rogo 
 uos, fratres, ut cotidie id potius cogitemus, quales erimus in 
 die iudicii purissimis angelorum conspectibus offerendi et aeterno 
 iudici rationem de libris conscientiae reddituri. remotis 
 enim omnibus probationibus certum est in die illa ipsum ante 
 se hominem constituendum et ipsam sibi animam de cordis 
 speculo demonstrandam et testes contra eam non deforis aliunde, 
 sed intus de ipsa anima proferendos. adicienda erunt 
 non aliqua peregrina, sed nimium nota testimonia, id est opera 
 sua. ordinabuntur ante infelicem animam peccata uel crimina 
 sua, ut eam et conuincat probatio et confundat agnitio secundum 
 illud, quod scriptum est: arguam te et statuam illam 
 contra faciem tuam. quicumque se, modo dum liceat, 
 emendare neglexerit, ante illum caelestem populum primum 
 excepturus erit de confusione supplicium et anima, quae modo 
 per paenitentiam conpendiosa transactione peccatorum suorum

 

 
 
 
 putridines curare dissimulat, ante illud tribunal metuendum 
 sine ullo remedio in perpetuum uulnerata remanebit. 
 
 Quae cum ita sint, bene nobiscum ageretur, si iam sic 
 nunc paeniteremus super malis nostris, quomodo tunc sine ullo 
 remedio paenitebimus, si foeditates et confusiones nostras, 
 quem ad modum tunc uisuri sumus, sic eas iam nunc uidere 
 et horrere possemus. o si iam nunc faciem peccatricis animae 
 liceret oculis corporis intueri et conscientiae nostrae uultum 
 in oculorum praesentiam permitteremur adducere! quod si liceret, 
 nec dici potest, quanto studio quantoque metu urgueremur 
 foedata conponere, maculata detergere, uulnerata curare. 
 ideoque, quia non possimus oculis corporis, inspiciamus nos, 
 in quantum possimus, uel oculis cordis et nunc conscientias 
 nostras ante conspectum interioris hominis constituamus. ipsi 
 nosmet ipsos castigemus, ipsi nobiscum rationem de cotidiana 
 conuersatione faciamus. alloquatur se in secretis cordis unaquaeque 
 anima et dicat: uideamus, si hunc diem sine peccato, 
 sine inuidia, sine obtrectatione, sine murmuratione transegi, 
 uideamus, si hodie, quod ad profectum animae pertinet, operatus 
 sum. puto, quod hodie mentitus sum, per iram uel

 
 
 
 concupiscentiam uictus sum nec alicui bene feci nec postremo 
 metu aeternae mortis ingemui. quis mihi reddet hanc diem, 
 quam in uanis rebus perdidi, quam cogitationibus obnoxiis pessimisque 
 consumpsi? 
 
 Ac sic, fratres, de omnibus neglegentiis nostris conpungamur 
 in cubiculis, id est in cordibus nostris, ipsi nos condemnemus, 
 ipsi nos accusemus cotidie iudici nostro et, dum in 
 hac carne sumus, contra carnem ipsam auxiliante domino cotidie 
 dimicemus. uincamus uoluntates et intentiones nostras, 
 dum nobis tempus illud exoptatissimum ac beatissimum felici 
 mutatione aeternae uitae succedit, quando inplebitur illud, 
 quod dominus dixit: et erunt homines similes angelis, 
 et iterum: tunc iusti fulgebunt sicut sol in regno patris 
 eorum. 
 
 Putas, qualis tunc erit splendor animarum, quando solis 
 claritatem habebit lux corporum? tunc enim, cum ad istam 
 beatitudinem uenerimus, nulla erit tristitia nobis, nullus timor, 
 nulla mors. nulla nobis ad seruiendum domino nostro iam 
 obsistet infirmitas, nulla contradicet miseriae carnalis

 

 
 
 
 aduersitas, nulla uel ulterius remanebit pugnandi necessitas. ueniet, 
 inquam, tempus illud, quando cibi somnique refectio nulla 
 iam desideretur, nulla sentiatur ieiunii lassitudo, nulla timeatur 
 uel de carne inquietudo uel de hoste temptatio, sed aduersario 
 in inferni profunda detruso perfruemur primum felicitate hac, 
 ut incipiamus nec uelle ultra. peccare nec posse. cessante 
 omni iniquitate, omni miseria, omni maerore totum innocentia, 
 totum laetitia, totum felicitas possidebit. nullam inferior miseriam, 
 nullam felicior timebit inuidiam, quia exinanita et penitus 
 extincta omni malignitate transibit in pectoribus hominum 
 caritas angelorum, quibus admixti homines iam caelestes recepta 
 carne sine carnis infirmitate fulgebunt. et ideo nullum 
 ulterius patientur de sempiterna domini sui uirtute fastidium, 
 nullum sub perenni laudum suarum exultatione defectum. habebimus 
 plenam beatitudinem inter illa inmensa beneficia dei 
 nostri, ut numquam in referenda ei gratiarum actione quassemur 
 coheredes effecti eius, qui dixit: uenite, benedicti

 

 
 
 
 patris mei, percipite regnum, quod uobis paratum est 
 ab origine mundi. 
 
 Ecce qualem beatitudinem perditurus erit, qui (se) secundum 
 paenitendi tempus emendare noluerit, qui se de rebus 
 suis, dum sunt suae, non redemerit, qui medicamenta in uulneribus 
 uertens auaritiae uel luxuriae infelicia colla subdiderit. 
 nos uero, fratres, deo auxiliante dedignemur seruire peccatis, 
 quibus tanta beatitudo praeparatur in caelo. dum ergo licet 
 nobis et in potestate nostra est, respuamus falsa et transitoria, 
 ut ea, quae uere bona sunt, recipere mereamur. uacuemur 
 uitiis, repleamur uirtutibus, quia nemo potest bona suscipere, 
 si se a malis noluerit liberare. uasa enim limo plena liquorem 
 elementi puri recipere et condere non possunt et ager 
 spinosus nisi fuerit cultoribus industria stirpatus, non nutribit 
 semina iniecta, sed suffocat, quia scriptum est: quod benignus 
 spiritus sanctus non habitabit in corpore subdito 
 peccatis. dum in hoc mundo uelut in procelloso pelago nauigamus, 
 ut ad patriam paradisi peruenire possimus, festinemus 
 uitiorum exhaurire sentinam, ut anima nostra bonis operibus 
 ornata uelut nauis diuersarum [cum] mercium plena in 
 portum aeternae beatitudinis ancoram figere et ad angelorum 
 consortium mereamur peruenire, ubi ab auditu malo liberati 
 illam felicem et desiderandam uocem mereamur audire: euge, 
 serue bone et fidelis, quia supra pauca fidelis fuisti, 
 supra multa te constituam. intra in gaudium domini

 

 
 
 
 tui, praestante domino nostro Iesu Christo, cui est honor et 
 imperium in saecula saeculorum. Amen.

XIII. DE SANCTO UINCENTIO MARTVRE SERMO. 
 In passione, quae nobis hodie recitata est, fratres carissimi, 
 euidenter ostenditur iudex ferox, tortor cruentus, martyr inuictus. 
 in cuius corpore poenis uariis exarato iam tormenta 
 defecerant et adhuc membra durabant. tot conuicta miraculis 
 persistebat impietas, tot uexata suppliciis non cedebat infirmitas. 
 cognoscatur ergo operata diuinitas. quomodo enim corruptibilis 
 puluis contra tam inmania tormenta duraret, nisi in 
 eo Christus habitaret? in his enim omnibus ille agnoscendus, 
 ille glorificandus, ille laudandus est, qui et in prima uocatione 
 dedit fidem et in postrema passione uirtutem. uultis nosse, 
 quia utrumque donatum est, audite apostolum Paulum: uobis 
 inquit, donatum est pro Christo, ut non solum credatis 
 in eum, uerum etiam ut patiamini pro eo. acceperat 
 haec utraque Uincentius, acceperat et habebat. si enim non 
 acciperet, quid haberet? habebat in sermone fiduciam, habebat 
 tolerantiam in passione. nemo ergo de suo corde praesumat, 
 quando profert sermonem. nemo de suis uiribus confidat, 
 quando suffert temptationem, quia et ut bona prudenter loquamur, 
 ab illo est nostra sapientia, et ut mala fortiter subferamus, 
 ab illo est nostra patientia. 
 
 Recolite dominum legum Christum suos in euangelio discipulos 
 admonentem, recolite martyrum regem cohortes suas

 

 

 

 
 
 
 armis spiritalibus instruentem, bella monstrantem, praemia pollicentem. 
 qui cum dixisset discipulis suis: in hoc mundo 
 pressuram habebitis, mox, unde cor territum consolaretur, 
 adiunxit dicens: sed confidite, quia ego uici mundum. 
 quid ergo miramur, carissimi, si in illo uicit Uincentius, a quo 
 uictus est mundus? in hoc, inquit, mundo pressuram habebitis, 
 ut, si premit, non obprimat et, si obpugnat, non 
 expugnet. 
 
 Duplicem mundus aciem producit contra milites Christi. 
 aduertite, fratres. duplicem, dixi, aciem mundus producit contra 
 milites Christi. blanditur enim, ut decipiat, terret, ut frangat. 
 non nos teneat uoluptas propria, non nos terreat crudelitas aliena. 
 et quia ad utrosque aditus occurrit Christus, uictus est mundus 
 et non uincitur Christianus. si consideretur in ista passione 
 humana patientia, incipit esse incredibilis, si agnoscatur diuina 
 potentia, desinit esse mirabilis. tanta grassabatur crudelitas 
 in martyris corpore et tanta tranquillitas proferebatur in 
 uoce, tanta poenarum asperitas saeuiebat in membris et tanta 
 securitas sonabat in uerbis, ut miro modo putaretur Uincentio 
 patiente alium aut certe alium loquente Uincentio torqueri. 
 
 
 Et uere, fratres carissimi, ita erat, prorsus ita erat. alius 
 loquebatur. promisit enim et hoc testibus suis Christus. sic 
 enim in euangelio locutus est suis, quos ad huius modi certamina 
 praeparabat: nolite praemeditari, quomodo aut (quid) 
 loquamini. non enim uos estis, qui loquimini, sed

 

 
 
 
 spiritus patris uestri, qui loquitur in uobis. caro ergo 
 patiebatur et spiritus loquebatur et loquente spiritu non solum 
 conuincebatur impietas, sed etiam confortabatur infirmitas. 
 clariorem nobis martyrem tormenta faciebant. multiplici uulnerum 
 uarietate confossus non deserebat pugnam, sed acrius 
 iterabat. putares, quod eum duraret flamma, non exureret et 
 tamquam figuli fornax lutum suscipiens molle duram redderet 
 testam. poterat martyr noster dicere Datiano: iam non curat 
 ignes tuos caro mea, quia exaruit sicut testa uirtus mea. 
 et quoniam ueraciter scriptum est: uasa figuli probat fornax 
 et homines iustos temptatio tribulationis, probatus 
 est atque decoctus est illo igne Uincentius, Datianus uero arsit 
 et increpuit. si enim non ardebat, unde fumabat? quid erant 
 uerba irascentis nisi fumus ardentis? ergo martyri nostro 
 refrigerium in corde habenti flammas extrinsecus admouebat, 
 sed ipse facibus furoris accensus tamquam clibanus intus ardebat 
 et habitatorem suum diabolum concremabat. per furiosas 
 enim Datiani uoces, per truces oculos, minaces uultus et 
 totius corporis motus ille habitator eius interior se mouebat 
 et per haec signa uisibilia tamquam per sui uasculi, quod inpleuerat, 
 crepantes rimulas prodebatur. non tantum martyrem 
 cruciabat flamma, quantum illum uastabat insania. 
 
 Sed iam, fratres, illa omnia transierunt, et ira Datiani et 
 poena Uincentii. manet autem poena Datiani et corona Uincentii. 
 denique ut praetermissis interim futurae retributionis 
 finibus etiam in hoc mundo martyrum gloriam demonstremus,

 

 

 
 
 
 quae hodie regio, quae prouincia transmarina, quousque uel 
 Romanorum imperium uel Christianum nomen extenditur, natalem 
 non gaudet celebrare Uincentii, quis autem hodie Datiani 
 uel nomen audisset, nisi in Uincentii passione legisset? quod 
 uero tanta cura seruauit dominus martyris corpus, quid aliud 
 demonstrauit, nisi se gubernasse uiuentem, quem non dereliquit 
 exanimem? uicit ergo Datianum uiuens Uincentius, 
 uincit et mortuus. uiuens tormenta calcauit, mortuus maria 
 transnatauit. sed ipse inter undas gubernauit cadauer extinctum, 
 qui inter ungulas animum deo donauit inuictum. non 
 flexit flamma tortoris cor eius, non mersit aqua maris corpus 
 eius, sed in his omnibus nihil est aliud nisi quod pretiosa 
 est in conspectu domini mors sanctorum eius, 
 ad quam gloriam nos dominus sub sua protectione perducat, 
 cui est honor et imperium in saecula saeculorum. Amen.

XIIII. ADMONITIO. 
 Rogo uos, fratres carissimi, ut, sicut frequenter admonui, 
 diem mortis nostrae et terribile ac metuendum iudicium studeamus 
 iugiter cogitare. ad omnium enim peccatorum uulnera 
 nulla inueniri possunt utiliora remedia, quam ut unusquisque 
 cogitet horam illam, quando erit de saeculo hoc 
 migraturus. quomodo enim potest fieri, ut aliqua grauia peccata 
 praesumat admittere, qui se momentis singulis credit de hac

 

 
 
 
 luce posse migrare? sic enim et scriptura dicit: memento, 
 fili, quoniam mors non tardat, et illud: memento nouissimorum 
 et desine inimicari. qui enim diligenter adtendit, 
 quam dura erit examinatio ante tribunal Christi, ubi 
 recepturus est unusquisque secundum opera sua, non ei poterunt 
 placere peccata uel crimina propria. cum enim ante illum 
 tremendum iudicem congregatae fuerint omnes gentes, 
 qui tunc erit iniustis atque adulteris et rapacibus fletus oculorum 
 et stridor dentium, cum sanctorum multitudinem ad 
 dexteram regis et ad gloriam segregatam et peccati populos 
 in profundo Tartari sine ullo fine miserationis aut ueniae spe 
 demersos et exclusos in tenebris suis a beata sanctorum luce 
 uiderit et in profundo sine fine descendens urgente os suum 
 puteo aeterna supplicia et perpetuam mortem non moriturus 
 aspexerit. frustra pauperem, quem in hac uita despexit, misericordiam 
 postulabit, frustra extremum Lazari digitum, quo 
 ardens refrigeretur, ardentibus labiis rogabit adponi. quam 
 uellet miser, cum pauperum gloriam uiderit, duris quondam

 

 
 
 
 paupertatis laboribus subiacuisse et in illa uita, quae cum uita 
 morerentur, mala portasse, ne ad illa aeterna mereretur supplicia 
 peruenire. 
 
 Ut ergo haec tam dura et tam terribilia ante illud tribunal 
 aeterni iudicis audire non mereamur, ideo, fratres carissimi, 
 dum adhuc licet et cum dei adiutorio in potestate nostra est, 
 consideremus conscientias nostras et, si aliqua crimina uel peccata 
 capitalia necdum elimosynis et orationibus purgata adhuc 
 in nobis dominari cognoscimus, portum paenitentiae deuictis 
 peccatorum fluctibus Christo auxiliante festinemus intrare et, 
 si quid in nauicula animae nostrae multis tempestatibus peccatorum 
 aut per superbiam fractum aut per auaritiam ruptum 
 aut per luxuriam resolutum esse cognoscimus, conponere uel 
 reparare bonis operibus festinemus. non enim nocent peccata 
 praeterita, si non placent. sicut enim nulli iustorum sufficit 
 iustitia sua, nisi perseuerauerit usque in finem, ita nulli peccatorum 
 nocere poterit iniquitas sua, si, antequam de corpore 
 isto discedat, ad elimosynarum remedia uel paenitentiae medicamenta 
 confugerit. 
 
 Sed quia, quando uel qua hora de hoc saeculo rapiamur, 
 scire non possimus, sine ulla dilatione uel mora de sinistra 
 confugere festinemus ad dexteram. non sanitati credendum

 
 
 
 est, non aetati. in remedium salutis suae semper intentus 
 esto, qui uitae suae semper incertus est, quia, qui nos securos 
 fecit dicendo: peccator in qua die conuersus fuerit, 
 omnes iniquitates illius obliuioni tradentur, ipse nos. 
 etiam cautos esse uoluit dicens: nolite tardare conuerti 
 ad dominum neque differatis de die in diem. 
 
 Sed forte quando generaliter ad paenitentiam prouocamus 
 omnes, aliquis intra se cogitet dicens: ego iuuenis homo sum 
 uxorem habens, quomodo possum aut capillos minuere aut habitum 
 religionis adsumere? nec nos hoc dicimus, fratres carissimi, 
 non hoc praedicamus, ut iuuenes, qui coniugia habere 
 uidentur, mores magis quam habitum debeant commutare. quid 
 enim homini uxorem habenti nocet, si mores perditos uoluerit 
 ad opera bona et honesta conuertere, si peccatorum suorum uulnera 
 ieiuniis et orationibus et elimosynis ad sanitatem pristinam 
 studeat reuocare? uera enim conuersio sine uestimentorum 
 commutatione sufficit sibi. uestimenta uero religiosa sine 
 bonis operibus non solum remedium habere non poterunt, sed 
 etiam dei iudicium iustum sustinebunt. conuertamur ergo ad

 

 
 
 
 meliora, dum in nostra sunt potestate remedia. hic extinguamus 
 mortem moriendo peccatis, hic uitam uitae meritis adquiramus 
 per eum, qui cum patre uiuit et regnat in saecula saeculorum. 
 Amen.

XV. DE IEIUNIO QVADRAGESIMAE. 
 Ecce, fratres dilectissimi, dies quadragesimae sanctae et spiritales 
 iam in proximo sunt, in quibus corporis damna in animae 
 transeunt lucra. et ideo, quia, sicut apostolus dicit, tempus 
 acceptabile et dies salutis adueniunt, tamquam ad 
 spiritalem uindemiam nostros animos praeparemus et ita uacare 
 deo studeamus, ut in istis paucis diebus, quod nobis per 
 totum annum sufficiat, congregare possimus. de istis enim 
 dominum diebus dixisse credimus per prophetam: in diebus 
 solemnitatum uestrarum adfligetis animas uestras. 
 quare hoc dixit? quia ieiunia et uigiliae et sanctae adflictiones 
 humiliata corpora macerant, sed maculata corda purificant, 
 membris subtrahunt fortitudinem, sed conscientiis adducunt 
 nitorem. lassitudine enim corporum redimuntur crimina uo- , 
 luntatum, per durae crucis exercitia luxuria uel carnis puniuntur 
 gaudia, ac sic mortificatione praesenti futurae mortis sententia

 

 
 
 
 sedatur et, dum culpae auctor humiliatur, culpa consumitur. 
 dumque corporis adflictio uoluntaria districtione infertur, tremendi 
 iudicis offensio sedatur et ingentia peccata labor soluit 
 exiguus, quae uix consumturus est ardor aeternus. si enim 
 nos ipsi peccatis nostris disciplinam inponamus, per paenitentiam 
 carnis luxuriam contemnamus, cito nobis deum propitium 
 faciemus. peccatum tuum si tu agnoscis, deus ignoscit. nam 
 quomodo potest fieri, ut illi peccato deus dignetur ignoscere, 
 quod in se homo dedignatur agnoscere? 
 
 Tractantes ergo causam salutis nostrae faciamus intra nos, 
 quae circa nos medici solent. si laesura uel querella aliqua 
 in prima corporis cute sentitur, curatio medicamenti blandioris 
 admouetur. si uero in ossibus uulnus absconditur aut in uiscerum 
 profunda demersum est, austeriorem et uiolentiorem 
 poscit uis occulta medicinam, ut ulceris magnitudo aut exustione 
 aut incisione superetur et dolor dolore uincatur. similis 
 ratio in animarum aegritudine adhibenda est. si leuia 
 sunt fortasse peccata, uerbi gratia si homo uel in sermone 
 uel in aliqua reprehensione uoluntatis, si oculo peccauit 
 aut corde, uerborum et cogitationum maculae cottidiana 
 oratione uincantur et priuata conpunctione tergendae sunt. si 
 uero quisquis conscientiam suam intus interrogans crimen aliquod 
 capitale commisit, si autem fidem suam falso testimonio 
 expugnauit ac perdidit, si sacrum ueritatis nomen periurii temeritate 
 uiolauit, si niueam baptismi tunicam et pretiosam 
 uirginitatis holosericam caeno commaculati pudoris infecit, si

 
 
 
 in semet ipso nouum hominem crimine homicidii interfecit, si 
 auguria obseruando per haruspices et diuinos atque incantatores 
 captum se diabolo tradidit, haec atque huiusce modi mala expiari 
 penitus communi et mediocri uel secreta satisfactione 
 uix possunt. graues causae grauiores et acriores et publicas 
 curas requirunt, ut, qui cum plurimorum destructione se perdiderit, 
 simili modo cum plurimorum aedificatione se redimat. 
 homo enim se ipse decipiat, si, cum intus in medullis feruere 
 sentiat morbum, per superficiem corporis molle deducat unguentum. 
 
 
 
 Haec itaque capitalia mala ingenti et rugitu et gemitu et 
 fonte indigent lacrimarum et proclamandum est cum propheta: 
 rugiebam a gemitu cordis mei, et: lauabo per singulas 
 noctes lectum meum, lacrimis stratum meum rigabo, 
 et iterum: ego autem tamquam cinerem panem manducabam 
 et potum meum cum fletu miscebam. nemo despiciat 
 paenitentiam, nemo contemnat hanc humilitatem. rex 
 enim erat Dauid, qui ista dicebat, summus rex erat, qui 
 ista faciebat. oportet itaque quasi super mortuum cum clamore 
 et magnos super extinctam peccatis animam dare planctus. 
 et quomodo mater solet orbata super amissione unici 
 filii sui fracto pectore lamentari, ita conuenit super unicam 
 animam nostram, sed cum spe reparationis adfligi, de qua 
 unica sermo propheticus dicit: erue a framea animam 
 meam et de manu canis unicam meam. quare unicam 
 dicit? siue quod tamquam unica diligenda est, siue quod ipsa 
 sola ante tribunal Christi rationem remotis omnibus solaciis

 

 
 
 
 redditura est. ita, inquam, necesse est super hanc unicam 
 criminum gladio interfectam cum rugitu et gemitu totum pondus 
 effundi doloris, si forte possit lacrimarum fomentis ac calore 
 fidei suscitari. accendenda est, conpunctio, conroborandae 
 sunt preces futuri recordatione iudicii. audienda est uero Danielis 
 prophetae sententia, sed audienda oboedientiae aure, dicentis: 
 accipe, inquit o rex, consilium meum et peccata 
 tua elimosynis pauperum redime. exemplum etiam 
 illius uiri euangelici ita est audiendum quasi uere pro nostra 
 redemptione conscriptum: ecce dimidium bonorum meorum, 
 domine, do pauperibus, de quibus in euangelio audiuimus 
 dominum ineffabili dignatione et caritate dicentem: 
 qui fecit uni ex his minimis, fecit mihi. quae uerba 
 elimosynarum nobis fructus caelesti auctoritate commendant. 
 
 Sed forte, quando de elimosynis loquimur, expauescat angusta 
 paupertas et dicat se non habere, quod possit pauperibus 
 erogare. nemo enim ex hac re se poterit excusare, quando 
 dominus redditurum se mercedem pro calice aquae frigidae 
 tantum repromisit, et uiduam, quae duos nummos in gazophylacio 
 miserat, conlaudauit. deus autem noster non copia largitatis, 
 sed beneuolentia pascitur largientis. 
 
 Ego autem puto, carissimi, quod ideo dominus noster pauperes 
 in hoc mundo esse permiserit, ut in pauperibus diuitum 
 fidem probaret uel in pauperum misericordia diuitibus miseraretur, 
 ut abundantibus boni operis ac redemptionis suae occasio

 

 
 
 
 non deesset et beniuolum et misericordem etiam inopia aliena 
 ditaret et opulentior quisque ingentia de egente lucra conquireret 
 et mirifico summoque commercio, dum inopi misericordiam 
 temporaria largitate conferret, sic sibi aeternos thesauros 
 conpararet. dirigamus actus nostros, ut, quidquid possimus, 
 quidquid ualeamus, pro amore uitae aeternae in exercitia bonae 
 uoluntatis, in studia iustitiae ac misericordiae conferamus. 
 curramus, dum lucem habemus, priusquam nos tenebrae conprehendant, 
 quia iam in saeculo illo emendationi ac redemptioni 
 prospicere non licebit, sicut dicit sermo diuinus: quoniam 
 non est in morte, qui memor sit tui. sicut ergo iam 
 ibi nulla timebitur meritorum amissio, ita nulla tribuetur peccatorum 
 remissio, nulla ibi iam exercendi boni operis licentia 
 concedetur. 
 
 Haec ergo, fratres, sapienter ac feliciter cogitantes ad paenitentiae 
 remedia confugere festinemus et per castitatem et 
 humilitatem, per opera iustitiae et misericordiae aeterna nobis 
 apud deum praemia conparemus praestante domino nostro 
 Iesu Christo, cui honor (est) et imperium in saecula saeculorum. 
 Amen.

XVI. DE DOMINICO INITIO QVADRAGESIMAE. 
 Dominus et saluator noster, qualiter ad eum post multas 
 neglegentias uenire debeamus, nos hortatur et admonet per 
 prophetam dicens: uenite, adoremus et procidamus coram 
 domino, qui fecit nos, et iterum: conuertimini ad 
 me ex toto corde uestro, in ieiunio, fletu planctuque.

 

 
 
 
 dies enim, fratres carissimi, sanctae quadragesimae, si diligenter 
 adtendamus, uitam saeculi praesentis significant, sicut dies 
 paschae aeternam beatitudinem praefigurant. et quomodo in 
 quadragesima quasi tristitiam habemus, ut in pascha legitimo 
 ordine gaudeamus, sic et in hoc saeculo, quamdiu uiuimus, 
 paenitentiam agere debemus, ut (in futuro peccatorum) indulgentiam 
 accipere et ad aeternum gaudium peruenire possimus. 
 sed ita debet unusquisque pro suis criminibus suspirare, lacrimas 
 fundere, elimosynas dare, ut deo auxiliante, quamdiu uiuit, 
 semper crimina ipsa conetur effugere. sicut enim sine 
 minutis peccatis nullus umquam aut fuit aut esse poterit, ita 
 sine capitalibus criminibus donante deo et auxiliante omnibus 
 modis esse debemus. 
 
 Et ut haec obtinere possimus, si nos alio tempore inpedimenta 
 mundi detinent obligandos, uel in diebus sanctae quadragesimae 
 in lege domini, sicut scriptum est, die noctuque meditemur 
 et ita cor nostrum diuinae legis dulcedine repleamus, 
 ut in nobis nullum locum uirtutibus uacuum, quem obtinere 
 possint uitia, relinquamus. sicut enim tempore messium uel 
 uindemiarum, fratres carissimi, unde caro nostra sustentari 
 possit, colligitur, ita in diebus quadragesimae quasi spiritalium 
 uindemiarum uel messium tempore, unde anima nostra in 
 aeternum possit uiuere, congregetur, quia, sicut neglegens 
 quisque tempore uindemiarum uel messium nihil colligens per 
 totum anni spatium fame torquebitur, ita, qui in hoc tempore 
 spiritale triticum et caeleste mustum ieiunando, legendo, orando

 

 
 
 
 in horreis animae suae prouidere et congregare neglexerit, in 
 aeternum durissimam sitim et crudelem inopiam sustinebit. 
 
 Certissime scitote, fratres carissimi, quia, qualis est caro, 
 quae post multos dies percipit cibum, talis est anima, quae 
 non adsidue pascitur dei uerbo. et quomodo caro per famem 
 et inopiam tenuis et sicca uelut quoddam simulacrum efficitur, 
 ita et anima, si uerbi dei cibo non pascitur, arida et inutilis 
 et ad nullum opus bonum congrua inuenitur. considerate, 
 fratres carissimi, et horreum et canabam et cellarium annis 
 singulis praeparamus, unde anno uno cibum habeat caro nostra: 
 putatis, quantum debemus recondere, unde in aeternum sustentetur 
 anima nostra? et ideo, fratres carissimi, uel istis paucis 
 diebus recedant inpedimenta mundi, quia secundum scripturam 
 multos neglegentes miseros faciunt. recedat carnalis laetitia, 
 recedant uenenis plena mundi istius blandimenta. carnis gaudia 
 minuantur, ut animae lucra spiritaliter praeparentur propter 
 illud, quod scriptum est: uae uobis, qui ridetis nunc, quia 
 lugebitis et flebitis, et illud: beati, qui lugent, quoniam 
 ipsi consolabuntur. tempus, quod nobis furiosus tabulae 
 ludus solebat auferre, lectio diuina incipiat occupare et 
 odiosis fabulis et mordacibus iocis ac detractionibus uenenatis 
 alloquia de scripturis sanctis succedant. horarum spatiis, in 
 quibus uenationibus solebamus cum damno animae detineri, 
 uisitentur infirmi, requirantur in carcere constituti, peregrini 
 suscipiantur et discordes ad concordiam reuocentur. 
 
 
 Haec si faciamus, fratres, inde nobis parare possimus medicamenta, 
 unde nobis uulnera feceramus. ante omnia in diebus 
 ieiuniorum, quod prandere solebamus, pauperibus erogemus,

 

 
 
 
 ne forte aliquis sibi sumptuosas caenas et exquisitis saporibus 
 epulas studeat praeparare et corpori suo magis commutasse 
 quam subtraxisse ciborum abundantiam uideatur. nihil prodest 
 longum tota die duxisse ieiunium, si postea ciborum suauitate 
 uel nimietate anima obruatur. illis enim mens repleta turpescit 
 et inrigata corporis nostri terra spinas libidinis germinabit. 
 sit ergo temperatus cibus, numquam nimium uenter expletus 
 et plus semper de cibo cordis quam de cibo corporis cogitemus, 
 qui intus in homine interiore facti sumus ad imaginem dei, 
 in carne autem de limo terrae formati sumus. et uidete, fratres, 
 si iustum est, ut caro de terra facta interdum bis in die capiat 
 cibum et anima, quae imago dei est, uix post plures dies 
 capiat uerbum dei, cum tamen expediat nobis, ut amplius imaginem 
 dei in nobis, quam nostram carnem debeamus honorare. 
 qui enim de sola carne cogitant, bestiis et pecoribus similes 
 sunt et, qui ita agunt, iam in se dei imaginem contriuerunt. 
 caro uero uelut ancilla gubernetur et anima tamquam domina 
 legitima praeferatur. iam si aliter factum fuerit, si nos non 
 agnoscamus ad imaginem dei factos et plus de carne quam 
 de anima cogitemus, timeo, ne nos spiritus sanctus per prophetam 
 arguat dicens: homo, cum in honore esset, non 
 intellexit. comparatus est iumentis insipientibus et 
 similis factus est illis. 
 
 Lectiones diuinas et in ecclesia, sicut consuestis, libenter 
 audite et in domibus uestris relegite. si aliquis ita fuerit occupatus, 
 ut ante refectionem scripturae diuinae non possit

 

 
 
 
 insistere, non eum pigeat in conuiuio suo aliquid de scripturis 
 diuinis legere, ut, quomodo caro pascitur cibo, sic reficiatur 
 anima dei uerbo, ut totus homo, id est exterior et interior de 
 sancto et salutari conuiuio satiatus exsurgat. nam si sola caro 
 pascitur et anima dei uerbo non reficiatur, ancilla satiatur et 
 domina fame torquetur. et hoc quam sit iniustum, sanctitas 
 (uestra) non potest ignorare, et ideo, sicut iam dixi, lectiones 
 diuinas illo desiderio et audire et legere debetis, ut de ipsis 
 in domibus uestris et alibi, ubicumque fueritis, etiam loqui et 
 alios docere possitis et uerbum dei uelut munda animalia cogitatione 
 adsidua ruminantes utilem sucum, id est spiritalem 
 sensum et in uobis sumere et aliis (deo) adiuuante propinare 
 possitis inplentes illud, quod scriptum est: et calix tuus 
 inebrians quam praeclarus est, inplentes illud, quod beatus 
 apostolus hortatur et admonet dicens: siue manducetis siue 
 bibatis siue aliquid faciatis, omnia ad gloriam dei facite. 
 et si infirmitas non prohibet, cottidie ieiunate et ad uigilias alacri 
 et feruenti deuotione consurgite propter illud, quod scriptum 
 est: die noctuque uigilat spiritus meus ad te, deus, et 
 iterum: ad te orabo, domine, mane et exaudies uocem 
 meam, et iterum: media nocte surgebam ad confitendum 
 nomini tuo, domine. ad quam rem etiam dominus et saluator 
 noster in euangelio hortatur et admonet dicens: uigilate 
 et orate, ne intretis in temptationem, quod ipse praestare 
 dignetur, cui est honor et imperium cum patre et spiritu 
 sancto in saecula saeculorum. Amen.

XVII. DE LECTIONE EUANGELII, UBI AIT: NESCIAT SINISTRA TUA, QVID FACIAT DEXTERA TUA. 
 Euangelica lectio, fratres carissimi, quae nobis modo recitata 
 est, uidetur mihi, quod secundum litteram non possit intellegi, 
 et ideo deo auxiliante requiramus, qualiter ad eius 
 spiritalem sensum peruenire possimus. sic enim ait: adtendite, 
 ne iustitiam uestram faciatis coram hominibus, 
 ut uideamini ab eis, et iterum: cum facis elimosynam, 
 nesciat sinistra tua, quid faciat dextera tua, cum alibi 
 dicat: sic luceat lux uestra coram hominibus, ut uideant 
 opera uestra bona. diligenter adtendite, fratres, et 
 intellectum diuinae scripturae humiliter et sapienter requirite. 
 non enim sibi ipse dominus in euangelica lectione contrarius 
 esse potest. nam quia elimosynam et occulte fieri ipse dixit 
 et ipse admonuit publice, ut sibi praecepta eius non uideantur 
 esse contraria, intellectum sobrium quaerit. qui enim 
 ideo facit elimosynam, ut ab hominibus se laudari desideret, 
 etiam si occulte fecerit, publice facit, quia laudem ab hominibus 
 quaerit. qui uero elimosynam pro solo amore dei 
 facit, ut illum ad opus bonum reliqui imitentur et non ipse, 
 sed dominus conlaudetur, etiam si publice faciat elimosynam, 
 absconse facit, quia pro elimosyna illa non hoc, quod uidetur,

 

 

 

 
 
 
 sed quod non uidetur, desiderat nec ab hominibus laudem, sed 
 mercedem a deo optat accipere. 
 
 Hoc etiam ab ieiunio debemus accipere. cum enim ipse 
 (dominus) dicat: unge caput tuum et faciem tuam 
 laua, ne uidearis ab hominibus ieiunans, ergo contra 
 Christi praecepta faciamus, qui publice ieiunium indicimus et 
 uidente toto populo pariter cum ipso ieiunamus? et in hoc 
 sensu oportet intellegi, ut nemo pro laude humana, sed pro 
 peccatorum indulgentia, pro misericordia diuina ieiunet. ideo 
 unusquisque interroget conscientiam suam et, si pro solo deo 
 facit elimosynam, secure et publice faciat, ut eum, quicumque 
 uiderint, imitentur. nam et illud, quod dominus dicit: nesciat 
 sinistra tua, quid faciat dextera tua, ad hoc, quod supra 
 diximus, pertinere cognoscitur. in dextera enim intellegitur 
 amor dei, in sinistra uanitas uel cupiditas mundi. et si pro 
 laude humana dederis elimosynam, totum sinistra facit, dextera 
 nihil omnino. si uero pro remissione peccatorum et amore 
 uitae aeternae elimosynam dederis, totum dextera facit. quid 
 est ergo: nesciat sinistra tua, quid faciat dextera tua, nisi ut, 
 quod faciat amor dei, non corrumpat uel perdat (uanitas uel 
 cupiditas mundi? nam si hoc aliquis secundum litteram implere 
 posse credit, quid faciat, si manus dextera doluerit? 
 numquid de sinistra elimosynam dare non debet? aut, si 
 uult captiuum redimere, quomodo arcam aperire poterit aut 
 sacculum soluere, si sinistram manum dexterae suae non iunxerit? 
 aut si peregrinum oporteat excipere et secundum

 

 
 
 
 praeceptum domini sanctorum pedes abluere, non uideo, quomodo 
 hoc nesciente sinistra manu possit implere. 
 
 Ad hoc pertinet etiam illud, quod dixit dominus: nolite 
 in angulis platearum orare, sed intra, inquit, in cubiculum 
 tuum et clauso ostio ora patrem tuum in absconso. 
 ecce et ipsi bene agnoscitis, quia nec hoc semper 
 secundum litteram poterit impleri. nam et nos ipsi et totus 
 populus non solum in cubiculis nostris oramus, sed etiam ad 
 ecclesiam conuenimus et simul cum omni populo genua flectimus. 
 et numquid haec facientes praeceptis Christi contrarii 
 sumus, qui dixit, ut in cubiculis clauso ostio orare debeamus? 
 non ita est. unde etiam iste sensus superiori sententiae conueniens 
 est. qualiter ergo hoc intellegi debeat, diligenter adtendite. 
 si quando oras deum (et) hoc ab illo petis, quod 
 uidetur, publice et aperto ostio oras, quia hoc a deo uis accipere, 
 quod uidetur. si uero pro indulgentia peccatorum et 
 pro uita aeterna uolueris supplicare, etiam si publice oraueris, 
 clauso ostio oras, quia non hoc petis, quod uidetur, sed quod 
 non uidetur. quae enim uidentur, temporalia sunt, quae 
 autem non uidentur, aeterna sunt. si temporalia quaeris, sicut 
 iam supra dixi, publice et aperto ostio oras, si aeterna quaeris, 
 secreta est oratio tua, quia non, quae uidentur, (sed quae non 
 uidentur, optas accipere. qui ergo illa, quae non uidentur), 
 in ueritate quaesierit, et illa, quae uidentur, domino remunerante 
 percipiet, quia non mentitur ille, qui dicit: quaerite ergo 
 primum regnum dei et iustitiam eius et haec omnia 
 praestabuntur uobis. 
 
 Nec hoc dicimus, fratres, ut pro rebus temporalibus dominum 
 non oremus, id est pro sanitate corporum aut pro pace

 

 

 
 
 
 populorum aut pro abundantia fructuum. debemus et ista a 
 deo petere, (sed) secundo et tertio loco, ut primas partes in 
 omni intentione nostrae orationis amor animae et desiderium 
 uitae (aeternae) obtineat. oremus pro corpore, sed sine ulla 
 conparatione amplius pro anima supplicemus. et ideo, fratres 
 carissimi, quotiens uobis ista euangelica lectio legitur, eo ordine, 
 quo supra suggessimus, intellectum eius debetis accipere, 
 ut siue in elimosynis siue in ieiuniis siue in orationibus sine 
 in dextera siue in sinistra hoc obseruare studeamus, ut, quidquid 
 agimus, non pro uanitate uel cupiditate saeculi, sed pro 
 (amore) aeternae beatitudinis faciamus, quod ipse praestare 
 dignetur, qui cum patre uiuit et cum spiritu sancto in saecula 
 saeculorum. Amen.

XVIII. DE UOCATIONE ABRAHAE. 
 Modo cum diuina lectio legeretur, audiuimus dominum beato 
 Abrahae dicentem: egredere, inquit, de terra tua et de 
 cognatione tua et de domo patris tui. omnia enim, 
 fratres carissimi, quae in ueteri testamento conscripta sunt, 
 noni testamenti typum et imaginem praetulerunt. sic et apostolus 
 Paulus dicit: omnia enim in figura contigerunt 
 illis. scripta sunt autem propter nos, in quos finis 
 saeculorum deuenit. si ergo propter nos scripta sunt, 
 quae tunc in Abraham corporaliter legimus facta, si sancte et 
 iuste uiuamus, spiritaliter in nobis uidemus inpleta. egredere,

 

 
 
 
 inquit, de terra tua et de cognatione tua et de domo patris 
 tui. haec omnia, fratres carissimi, per sacramentum in nobis 
 baptismi et credimus et sentimus inpleri. terra nostra caro 
 nostra est. bene de terra nostra egredimur, quando carnales 
 consuetudines deserentes Christi uestigiis inhaeremus. quasi 
 non tibi uidetur feliciter de terra sua, id est de se ipso egredi, 
 qui de superbo efficitur humilis, patiens ex iracundo, castus 
 ex luxurioso, largus ex cupido, benignus ex inuido, placidus 
 ex cruento? 
 
 Uere, fratres carissimi, feliciter egreditur de terra sua, qui 
 pro dei amore taliter commutatur. denique etiam in collocutione 
 priuata ita loqui consueuimus, ut, si aliquis malus homo 
 subito bona opera coeperit exercere, dicamus de illo: exiuit 
 iste de se. et uere bene de se exisse dicitur, qui repudiatis 
 uitiis uirtutibus delectatur. egredere, inquit dominus, de terra 
 tua. terra nostra, id est caro nostra ante baptismum terra 
 morientium fuit, post baptismum facta est terra uiuentium. 
 ipsa est terra, de qua propheta cantauerat dicens: credo uidere 
 bona domini in terra uiuentium. terra ergo uiuentium 
 et non morientium, id est uirtutum non uitiorum, ut dixi, 
 per baptismum facti sumus, si tamen post acceptum baptismum 
 ad uitiorum non reuertamur uolutabrum, si, postea quam 
 terra uiuentium facti sumus, opera mortis obnoxia et luxuriosa 
 non faciamus. et ueni, inquit dominus, in terram, quam 
 ego demonstrabo tibi. tunc enim ad terram, quam

 

 
 
 
 dominus ostendit, cum gaudio uenimus, . si prius de terra (nostra), 
 id est de carne nostra ipso adiuuante uitia et peccata repellamus. 
 egredere, inquit, de cognatione tua. ista cognatio uitia 
 intelleguntur atque peccata, quae nobiscum quodam modo ei 
 parte nascuntur et ab infantia malis moribus nutriuntur. de 
 cognatione ergo nostra egredimur, quando per gratiam baptismi 
 ab omnibus peccatis et uitiis euacuamur ita tamen, ut 
 postea cum dei adiutorio, quantum possumus, laboremus, ut 
 repulsis uitiis uirtutibus repleamur. nam si post baptismum 
 malis omnibus euacuati desides esse uolumus et ignaui, timeo, 
 ne repleatur in nobis illud, quod scriptum est in euangelio: 
 cum exierit spiritus inmundus ab homine, ambulat 
 per loca arida, quaerit requiem et non inuenit. postea 
 reuersus si inuenerit domum uacuam, adducet 
 secum septem alios spiritus nequitiores se et erunt 
 hominis illius posteriora prioribus peiora. 
 
 Ita ergo de cognatione nostra, id est de peccatis ac uitiis 
 exeamus, ut numquam ad haec mala postea uelut canis ad 
 uomitum suum redire uelimus. egredere, inquit dominus, et 
 de domo patris tui. et hoc, fratres carissimi, spiritaliter debemus 
 accipere. pater noster ante gratiam Christi diabolus fuit. 
 de ipso dominus in euangelio arguens Iudaeos dicit: uos de 
 patre uestro diabolo estis et desideria patris uestri 
 uultis facere. patrem ergo hominum dixit diabolum non ex 
 ipso nascendo, sed ex ipsius nequitiam imitando, non quod 
 ex ipso nasci potuerunt, sed quod eum uoluerunt imitari. nam

 

 
 
 
 quod prius pater noster diabolus fuerit, ex persona dei loquentis 
 ad ecclesiam psalmista commemorat dicens: audi, filia, 
 et uide et inclina aurem tuam et obliuiscere populum 
 tuum et domum patris tui. considerate ergo primum, quid 
 dixerit: audi filia, inquit. qui dicit: audi filia, pater utique 
 est. cum dixit: obliuiscere populum tuum et domum patris 
 tui, patrem utique admonet relinquendum. inuitamur ergo a 
 deo patre, ut beata ac felici commutatione patrem diabolum 
 relinquamus. bene diabolum patrem relinquimus, si deo auxiliante 
 calliditatem et nequitias illius uitare semper uel fugere 
 studeamus. 
 
 Haec ergo omnia, ut de terra nostra, id est de conuersatione 
 carnali possimus exire et cognationem nostram, hoc est 
 uitia et peccata relinquere et de domo diaboli patris effugere, 
 non nostris uiribus, sed Christi gratia donante meruimus. et 
 ideo, quantum possimus, cum dei adiutorio laboremus, ne iterum 
 ad consortium uel amicitiam diaboli uel uitia uel carnales 
 concupiscentias redeamus propter illud, quod scriptum est: 
 iam sanus factus es, noli peccare, ne quid tibi deterius 
 fiat, sed Abrahae fidem potius imitando et bona iugiter 
 opera faciendo non solum ad ueniam, sed etiam ad consortium 
 uel amicitias dei peruenire possimus. illud etiam metuentes, 
 quod de hac eadem re (dominus) locutus est ad Moysen, cum 
 grandi metu et tremore considerare debemus. sic enim ait: 
 cum, inquit, tradiderit uobis dominus terram Chananaeorum, 
 cauete, ne umquam cum habitatoribus terrae 
 illius iungatis amicitias, quae uobis sint in ruinam. 
 cum per gratiam baptismi a nobis omnia crimina uel 
 peccata expulsa esse credamus, si postea cum ipsis uitiis uel

 

 
 
 
 peccatis amicitias iungamus, dum eis ad cupiditatem uel luxuriam 
 consentimus, sine dubio eorum amicitia nobis efficitur 
 in ruinam. 
 
 Et ideo, quantum possimus, cum dei adiutorio pro salute 
 animae laboremus et in agro cordis nostri, quem peccata 
 uel crimina possidere consueuerant, uirtutes intromittere festinemus, 
 ut impleatur in nobis illud, quod beatus Isaac in typo 
 Christi benedicens filium suum dixit: ecce odor filii mei 
 sicut odor agri pleni, cui benedixit dominus, quod ipse 
 praestare dignetur, cui est honor et imperium cum patre in 
 spiritu sancto in saecula saeculorum. Amen.

XVIIII. DE ABRAHAM ET ISAAC FILIO EIUS. 
 Lectio ilia, fratres carissimi, in qua beatus Abraham Isaac 
 filium suum in holocaustum legitur obtulisse, ideo in ordine suo 
 diebus quadragesimae non recitatur, quia, (ut) ipsi nostis, in uigiliis 
 paschae propter sacramentum dominicae passionis reseruatur. 
 et quia tunc non est in spatio, ut de ipsa possit aliquid 
 dici, nunc, si iubetis, expositionem eius secundum id, quod 
 eam patres nostri inspirante domino tractauerunt , caritatis 
 uestrae auribus quam possimus breuiter intimemus. 
 
 Dixit ergo dominus ad Abraham: tolle filium tuum, 
 quem diligis, Isaac et offeres eum mihi in holocaustum 
 super unum montium, quem demonstrauero tibi. 
 at ille surgens strauit asinam suam et tulit secum 
 duos pueros et Isaac filium suum et peruenit ad

 

 
 
 
 locum, quem ei ostenderat dominus, die tertia. Abraham 
 enim, quando Isaac filium suum obtulit, typum (habuit 
 dei patris, Isaac uero figuram) gessit domini saluatoris. quod 
 autem ad locum immolationis die tertio peruenitur, mysterium 
 trinitatis ostenditur. nam quod dies in sacramento tertius uel 
 mysterio accipi debeat trinitatis, frequenter in sacris uoluminibus 
 inuenitur, sicut in Exodo: uiam, inquit, trium dierum 
 ibimus in deserto, et iterum, quando ad montem Sinai 
 uentum (est), dictum est populo: sanctificamini et estote 
 in diem parati tertiam, et Iosue transiturus Iordanem, ut 
 in die tertio populus paratus sit, admonuit, et dominus die 
 tertio resurrexit. hoc ideo diximus, quia beatus Abraham die 
 tertio uenit ad locum, quem ei ostenderat dominus. 
 
 Duo pueri, quos cum asina Abraham remanere iussit, typum 
 habuerunt populi Iudaeorum, qui pro eo, quod in Christo credituri 
 non erant, ideo ad locum, ubi inmolandus erat, ascendere 
 uel peruenire non poterant. asina illa significat synagogam, 
 aries uero ille, qui inter spinas cornibus tenebatur, 
 et ipse typum domini habuisse uidetur. nam et Christus quasi 
 cornibus inter spinas haerebat, quando ad crucis cornua clauorum 
 confixione pendebat. quod Isaac uero sibi ipse ad immolandum 
 ligna detulit, et in hoc Christum dominum figurauit, 
 qui ad locum passionis ipse portauit crucem suam. de 
 quo mysterio multum ante dictum fuerat per prophetam: et 
 erit, inquit, principatus eius super humeros eius. tunc 
 enim Christus principatum super humeros habuit, quando crucem 
 suam admirabili humilitate portauit. non incongrue crux 
 Christi significat principatum. nam per ipsam et diabolus

 

 
 
 
 uincitur et totus mundus ad Christi notitiam uel gratiam reuocatur. 
 denique sic et Paulus dixit, cum de passione domini 
 loqueretur: factus, inquit, oboediens patri usque ad mortem, 
 mortem autem crucis. propter quod et deus illum 
 exaltauit et donauit illi nomen, quod est super omne 
 nomen. 
 
 Hoc ideo diximus, fratres, ut agnosceret caritas uestra, quod 
 principatus Christi, de quo scriptum est: et erit principatus 
 super humeros eius, non sit aliud nisi crux eius. et ideo 
 lectio illa in pascha legitur, quando Isaac uerus, cuius typum 
 gerebat filius Abrahae, pro genere humano patibulo crucis adfigitur. 
 legitur etiam (in) lectione ipsa, quod beatus ueniens 
 Abraham cum filio suo uiderit locum a longe et dixit ad pueros: 
 sedete hic cum asina. ego et puer proficiscemur et, 
 cum adorauerimus, reuertemur ad uos. quare pueris, 
 qui figuram habuerunt Iudaeorum, dicitur: sedete hic cum 
 asina? numquid asina illa sedere poterat, fratres? sed ideo 
 (dicitur): sedete cum asina, quod Iudaeorum populus, qui in 
 Christo crediturus non erat, stare non poterat, sed ut debilis 
 et uelut peccato languidus, qui baculum crucis despexerat, in 
 terram casurus erat. dicit ergo beatus Abraham: sedete hic 
 cum asina, ego et puer proficiscemur et, cum adorauerimus, 
 reuertemur ad uos. quid est, quod dicis, beate Abraham? ad 
 immolandum filium uadis et dicis, cum filio reuerteris? si 
 enim (eum) obtuleris in holocaustum, utique tecum redire non 
 poterit. potuit respondere beatus Abraham: uerum dico et 
 offero filium et reuertar cum filio ad uos. tanta est fides mea, 
 ut credam, quod ille, qui eum mihi de matre sterili dignatus

 

 
 
 
 est dare, possit etiam eum mortuum suscitare, et ideo uerum 
 dico, quod, cum adorauerimus, reuertemur ad uos. 
 
 Quod autem aries occisus est et Isaac non occisus est, ideo 
 factum est, quod Isaac figura et non ueritas erat, et in ipso 
 ergo designatum est, quod postea in Christo conpletum est. 
 uidete dominum magna cum hominibus pietate certantem. 
 Abraham mortalem filium non moriturum obtulit deo et deus 
 inmortalem filium pro hominibus tradidit morti. potest tamen 
 de beato Isaac et de illo ariete etiam sic intellegi, ut in beato 
 . Isaac significata sit diuinitas, in ariete humanitas Christi. et 
 quod in passione non diuinitas, (sed humanitas) crucifixa credatur, 
 ideo non Isaac, sed aries immolatur. dei enim unigenitus 
 offertur et uirginis primogenitus immolatur. 
 
 Audite aliud sacramentum, fratres carissimi. beatus Hieronymus 
 presbyter scripsit ab antiquis et senioribus Iudaeis se 
 certissime agnouisse, quod ibi oblatus sit Isaac, ubi postea 
 Christus crucifixus est. (denique ab eo loco, unde beatus Abraham 
 iussus est proficisci, tertio die ad locum, ubi Christus 
 crucifixus est), peruenitur. etiam et hoc antiquorum relatione 
 refertur, quod et Adam primus homo ipso loco, ubi crux fixa 
 est, fuerit aliquando sepultus et ideo caluariae locus dictus 
 est, quia primum caput humani generis ibi dicitur esse sepultum. 
 et uere, fratres, non incongrue creditur, quod ibi erectus 
 sit medicus, ubi iacebat aegrotus. et dignum erat, ut, ubi occiderat 
 humana superbia, ibi se inclinaret diuina misericordia 
 et sanguis ille pretiosus etiam corporaliter puluerem antiqui 
 peccatoris, dum dignatur stillando contingere, redemisse credatur. 
 haec enim, fratres carissimi, secundum quod potuimus, 
 de diuersis scripturarum uoluminibus pro animae uestrae profectu 
 collegimus et caritatis contemplatione suggessimus. uos

 

 
 
 
 uero auxiliante domino, dum frequentius scripturas diuinas 
 relegitis, si diligenter adtenditis, credo, quod etiam meliorem 
 expositionem inuenire possitis. 
 
 Rogo uos, fratres, ut, quicumque aut filium aut uernaculum 
 suum baptizari desiderat, iam nunc eum ecclesiae offerre non 
 differat, quia non est iustum, ut res, quae tam magna et tam 
 praeclara esse creditur, neglegenter aut tardius, quam expedit, 
 requiratur. timeo enim, ne aliquae mulieres ideo tardius infantulos 
 suos offerant, quia cum ipsis ad uigilias uenire dissimulant. 
 certissime enim credimus, quod, (qui) statim incipiente 
 quadragesima eos, qui baptizandi sunt, offerre uoluerint et cum 
 ipsis ad uigilias fideliter uenerint et filii eorum legitimo ordine 
 acceperint sacramentum baptismi, et ipsi adquirent indulgentiam 
 peccatorum praestante domino nostro Iesu Christo, cui 
 est honor et imperium cum patre et spiritu sancto in saecula 
 saeculorum. Amen.

XX. DE SANCTO IOSEPH I. 
 Quotiens uobis, carissimi, lectiones de testamento ueteri recitantur, 
 sicut frequenter admonui, non hoc solum debetis adtendere, 
 quod sonat in uerbo, sed quod intellegitur et sapit in 
 spiritu. sic et apostolus commonet nos dicens: littera occidit, 
 spiritus autem uiuificat. haec enim omnia, quae in 
 ueteri testamento leguntur, sicut dicit apostolus, in figura 
 contingebant illis, scripta sunt autem propter nos. 
 cum enim Christianus populus fideliter ad ecclesiam uenit, 
 quid ei prodest, quod audit, qualiter sancti patriarchae aut uxores

 

 
 
 
 acceperunt aut filios procreauerunt, nisi haec, quare facta sunt 
 aut quid res istae figurauerunt, spiritali sensu perspexerit. ecce 
 audiuimus, quod beatus Iacob genuerit filium et uocauerit 
 nomen eius Ioseph et eum plus quam reliquos filios dilexerit. 
 hoc loco beatus Iacob figuram habuit dei patris, sanctus quoque 
 Ioseph typum domini gessit saluatoris. diligebat Iacob 
 filium suum et deus pater dilexit unicum suum. Iacob misit 
 filium suum, ut de fratribus suis sollicitudinem gereret, et 
 deus pater misit filium suum unigenitum, ut genus humanum 
 peccatis languidum uisitaret. Ioseph, dum fratres suos quaereret, 
 errabat in eremo et genus Christus humanum requirebat, 
 quod errabat in mundo, quo in mundo quasi et ipse errabat, 
 quia errantes quaerebat. Ioseph fratres suos quaerebat 
 in Sichimis. Sichima interpretatur humerus. semper enim peccatores 
 dorsum ponunt in faciem iusti. humeri enim retro 
 sunt. sicut enim fratres Ioseph inuidia percussi fraternae dilectioni 
 dorsum magis quam faciem offerebant, ita et infelices 
 Iudaei uenienti ad eos salutis auctori inuidere potius quam 
 diligere maluerunt. de talibus dicitur in psalmo: obscurentur 
 oculi eorum, ne uideant, et dorsum eorum semper 
 incurua. 
 
 Inuenit Ioseph fratres suos in Dothaim. Dothaim interpretatur 
 defectio. uere in grandi defectione erant, qui de fratricidio 
 cogitabant. uidentes ergo Ioseph fratres sui de morte 
 illius tractauerunt. sic uidentes uerum Ioseph Iesum Christum,

 

 
 
 
 ut eum crucifigerent, uno omnes consilio statuerunt. ut Ioseph 
 expoliauerunt fratres sui ueste polymitari et talari, et 
 Iudaei Christum per mortem crucis expoliauerunt tunica corporali. 
 Ioseph exutus tunica mittitur in cisternam, id est in 
 lacum, et Christus expoliatus carne humana descendit in infernum. 
 Ioseph, postea quam de cisterna leuatur, Ismaelitis, 
 id est gentibus uenditur, et Christus, postea quam de inferno 
 regreditur, ab omnibus gentibus fidei commercio conparatur. 
 Ioseph per consilium Iudaeae triginta argenteis distrahitur, et 
 Christus per consilium Iudae Iscariotis eodem ordine uenumdatur. 
 quod autem in diuersis translationibus non aequali 
 pretio scribitur Ioseph uenumdatus, sed alii dixerunt argenteos 
 uiginti, alii triginta, hoc spiritaliter significauit, (quod Christus) 
 non aequaliter ab omnibus credendus esset (uel) diligendus. denique 
 etiam nunc in ecclesia alii eum plus diligunt, alii minus. 
 ipsi plus ualet Christus, qui eum maiore caritate diligit. Ioseph 
 descendit in Aegyptum et. Christus in mundum. Ioseph penuria 
 frumenti saluat Aegyptum et Christus a fame uerbi dei 
 liberat mundum. nisi enim Ioseph fratres sui uendidissent, 
 defecerat Aegyptus, uerum est, fratres, nisi Christum Iudaei 
 crucifixerint., perierat mundus. 
 
 rideamus tamen, fratres carissimi, unde in beato Ioseph 
 fratres sui tam crudeliter saeuierunt. unde nisi inuidiae ueneno, 
 per quod mors intrauit in orbem terrarum? denique audi scripturam 
 dicentem: inuidebant ei fratres sui et non poterant 
 ei quicquam loqui pacificum. uidit enim beatus

 

 
 
 
 Ioseph somnium, quasi stantem se cum fratribus suis in agro 
 et manipulos colligentem et fratrum suorum manipulos undecim 
 adorare manipulum suum. hoc in illo Ioseph tunc inpletum 
 est, quando eum fratres sui in Aegypto adorauerunt. et 
 non incongrue coacti sunt steriles manipuli fructuosum manipulum 
 adorare, per quem de famis periculo liberandi erant. 
 
 Uidit etiam aliud somnium, quod sol et luna et undecim 
 stellae adorarent eum. cui respondit pater suus: numquid 
 ego et mater tua et fratres tui adorabimus te super 
 terram? hoc in illo Ioseph impleri non potuit, quia iam et 
 mater illius de hac luce migrauerat. in nostro uero Ioseph, 
 id est domino nostro Iesu Christo somnii illius sacramenta 
 conpleta sunt. sol enim et luna et undecim stellae eum adorauerunt, 
 quando post resurrectionem sancta Maria quasi luna 
 et beatus Ioseph cum undecim stellis, id est beatis apostolis 
 adorauerunt eum, qui incuruati ac prostrati sunt ante eum et 
 inpleta est prophetia, quae dixerat: laudate eum sol et luna, 
 laudate eum omnes stellae et lumen. nam quo modo 
 fratribus illius potuit conuenire, quod eum quasi stellae adorare 
 possent, quos inuidiae nox obscuros et tenebrosos effecerat? 
 iam enim claritatem stellarum perdiderunt, qui in se 
 lumen caritatis exstinxerunt. merito hoc ergo in domino saluatore 
 nostro Iesu Christo uerius conpletum fuisse credimus, 
 quem, sicut antea etiam dixi, beatum Ioseph et beatam Mariam 
 cum undecim apostolis frequentius legimus adorasse. nam quod 
 apostoli lumen stellarum habuerint, ipse dominus in euangelio 
 dixit: uos estis lux mundi, et iterum de ipsis ac suis

 

 
 
 
 similibus: tunc iusti fulgebunt sicut sol in regno patris 
 eorum. 
 
 Ioseph interpretatur augmentatio siue ampliatio. sed in illo 
 Ioseph ampliationem non habuit nisi sola Aegyptus, in nostro 
 uero Ioseph augmentum habere meruit uniuersus mundus. ille 
 Ioseph erogauit triticum, noster erogare dignatus est dei uerbum. 
 in omnem enim terram exiuit sonus eorum et in 
 fines orbis terrae uerba eorum. nos ergo, fratres carissimi, 
 qui nullis praecedentibus meritis tanta bona per misericordiam 
 ueri Ioseph domini nostri Iesu Christi consecuti sumus, 
 . ad quos non umbra ueteris testamenti, sed ipsa ueritas uenit, 
 quantum possimus, cum dei gratia laboremus, ut, quod nobis 
 contulit iudicatus, integrum in nobis inueniat iudicaturus, qui, 
 quantum contulit tibi, tantum reposcet. et quidem ille, cum 
 uenerit, redditurus est, quod repromisit, sed quaesiturus est, 
 quos redemit, et quod dedit in aduentu primo, exacturus est 
 in secundo. nemo enim Christo domino nostro mala reddat 
 pro bonis. quis est enim, qui tam impie agit, nisi ille, qui 
 accipit dulcedinem et reddit amaritudinem, qui accipit uitam 
 et restituit mortem? mortem enim retribuit, qui se ipsum 
 uiuendo male interficit. quis enim reddit mala pro bonis, nisi 
 ille, qui, cum deberet lectioni insistere et ad ecclesiam currere, 
 elegit potius ad tabulas ludere, spectacula uel furiosa uel cruenta 
 uel turpia frequentare et, cui oportebat peccata sua orando, 
 legendo, elimosynas faciendo consumere, studet potius augere 
 et amplius cumulare? quis est, qui reddit mala pro bonis?

 

 
 
 
 qui pro luce tenebras, pro benignitate malitiam, qui pro sobrietate 
 ebrietatem, pro elimosynis rapacitatem, pro iustitia 
 iniquitatem restituit. 
 
 Qui ergo haec mala adiuuante domino nostro (non) admisit, 
 munera in se, quantum potest, diuina custodiat. qui uero his 
 malis se sentit obnoxium et intellegit obuolutum, cito ad 
 paenitentiae medicamenta recurrat et, antequam anima illa 
 tenebrosa de corpore mortis suae discedat, elimosynis, ieiuniis 
 et orationibus remedium sibi in die necessitatis adquirat. sic 
 ergo agamus, fratres, ut ante tribunal Christi et, qui boni 
 sunt, coronam, (et qui) neglegentes sunt, ueniam consequantur.

XXI. DE SANCTO IOSEPH II. 
 De beato Iacob, fratres carissimi, et in sancto filio eius 
 Ioseph, qui diligenter adtendit, rem nimis admirabilem dominum 
 fecisse cognoscimus. primum non credo fuisse sine causa, 
 quod deus, qui se totiens dignatus fuerat ostendere beato Iacob, 
 per tot annos noluit indicare, quod Ioseph filius eius uiueret, 
 sed permisit eum longa defectione consumi. si quisquam hoc 
 sine certa ratione et euidenti factum esse credat, uel hoc consideret, 
 quod nec filius eius Ioseph in tam proximo positus 
 permissus sit mittere ad patrem suum, ut ei adnuntiaret, quod 
 non solum uiueret, sed etiam in grandi honore positus esset. 
 ab illo enim loco, ubi erat beatus Iacob, usque in Aegyptum 
 uix erant trecenta milia, unde frequentissime ex Aegypto in 
 locis illis, ubi erat Iacob, plurimi properabant. ex illo loco ad

 

 

 
 
 
 Aegyptum infinitae multitudines adsidue confluebant. sed fortasse 
 aliquis dicat, quod beatus Ioseph paruulus exierit a patre 
 suo et ideo eum recordari non potuisset. non ita est, fratres 
 carissimi. puer enim erat, sed sedecim annorum et nulla ratione 
 parentes suos poterat obliuisci. nam et in tantum eos 
 oblitus non erat, ut fratres suos, ubi primum uidit, agnosceret. 
 
 Sed dicit aliquis, (quia) licentiam aut potentiam non habuerit 
 mittendi ad patriam suam. etiam si hoc quasi ueri simile 
 uideretur, postea quam de carcere eductus est et dominus 
 factus in omni terra Aegypti, per illos septem annos fertilitatis 
 et illos duos, qui transacti sunt tempore inopiae, antequam 
 fratres sui ad eum descenderent, per istos nouem annos 
 in trecentis milibus sine ulla dubitatione potuit mittere ad 
 patrem suum. sed occulto iudicio hoc dominus fieri non permisit 
 in tantum, ut nec tunc se manifestaret fratribus suis, 
 quando ad emendum triticum conuenerant, quin immo durissime 
 eis loquens et fratrem illorum in uinculis tenens ad 
 patrem suum eos cum grandi dolore redire iussit. 
 
 Adtendite adhuc et aliud maius miraculum. uidete, quomodo 
 Ioseph beatus, qui patrem suum nouerat pro se intolerabilem 
 amaritudinem sustinere, quasi parum esset, quod ante pertulerat, 
 adhuc et Beniamin fecit auferri, quo facto utique nouerat 
 eum multiplicem passurum esse dolorem. haec enim omnia 
 sine sancti spiritus dispensatione facta fuisse non credo. deus 
 enim, cuius iudicia plerumque sunt occulta, numquam tamen 
 iniusta, qui beato Iacob noluit indicare filium suum uiuere, 
 ille etiam sanctum Ioseph (non) permisit, ut patri suo suam 
 gloriam nuntiaret, quin immo adhuc Simeon in uinculis tenendo,

 
 
 
 Beniamin auferendo ipsius patris sui angustias cumulauit. haec 
 enim, fratres carissimi, si fideliter adtendamus, cum grandi 
 misericordia dominum fecisse cognoscamus. ab initio enim 
 mundi in sanctis exercuit deus, quod in beato Iacob cum grandi 
 pietate conpleuit. 
 
 
 Sed hoc quare sit factum, diligenter adtendite. quamuis 
 enim serui et amici dei capitalia crimina uitauerint et multa 
 opera bona fecerint, tamen sine minutis peccatis eos fuisse 
 non credimus, quia non mentitur ille, qui dixit: non est enim 
 inmunis a peccato nec infans, cuius est unius diei 
 uita sua super terram. et beatus Iohannes euangelista, 
 qui utique meritis non erat inferior sancto Iob, clamabat et 
 dicit: si dixerimus: peccata non habemus, ipsi nos decipimus 
 et ueritas in nobis non est, et illud, quod alibi 
 scriptum est: iustus septies in die cadit et resurgit. 
 quia, sicut ergo iam dictum est, sine istis minutis peccatis 
 Iacob esse non potuit, uolens deus parua peccata in hoc sancto 
 tribulationis igne consumere inplet in eo, quod ipse per spiritum 
 sanctum dixit: uasa figuli probat fornax et homines 
 iustos temptatio tribulationis, et illud: flagellat 
 deus omnem filium, quem diligit, et illud: per multas 
 tribulationes oportet nos intrare in regnum dei. ut 
 ergo sanctum Iacob deus noster uelut aurum purgatum futuro 
 iudicio praesentaret, prius ab illo omnes maculas peccatorum 
 abstersit, ut in eo ignis ille arbiter, quod exureret, inuenire 
 non posset. 
 
 Si diligenter adtendamus, fratres carissimi, quod erga beatum 
 Iacob deum fecisse credimus, hoc etiam Ioseph circa fratres

 

 

 
 
 
 suos exercuisse cognoscimus, qui utique tam sanctus fuit, ut 
 eos odio habere (non) potuisset. unde credendum est, quod 
 ideo (eos) tribulationibus fatigauerit, ut eos ad confessionem 
 criminis et ad medicamenta paenitentiae prouocaret. denique 
 cum grandi dolore dixerunt se merito illa pati, quod peccassent 
 in fratrem suum uidentes angustiam eius. et quod sciebat 
 beatus Ioseph, quod fratribus suis parricidii crimen sine grandi 
 paenitentia indulgeri non posset, semel et secundo et tertio 
 medicabili tribulatione tamquam spiritali igne decoxit, non ut 
 se uindicaret, sed ut illos corrigeret. denique priusquam peccatum 
 suum confiterentur et crimen, quod admiserunt, mutua 
 inter se castigatione consumerent, nec agnoscendum se eis 
 dedit nec pacis osculum illis indulsit. cum uero illos pro peccato, 
 quod in ipsum admiserant, humiliter uidit adflictos, deosculatus 
 est singulos et fleuit et pauentium colla pio oculorum 
 rore perfundens odium fratrum caritatis lacrimis abluebat. 
 
 Quod ergo deus in beato Iacob fecit et quod Ioseph erga 
 fratres exercuit, hoc etiam et nos in illis, qui in nobis peccauerunt, 
 debemus implere, ut non ipsos, sed peccata eorum 
 studeamus odire et ita uelimus secundum culpae meritum durissima 
 castigatione corripere, ut eos studeamus in ueritate 
 diligere. haec si faciamus, fratres carissimi, inpletur illud in 
 nobis, quod scriptum est: inuicem onera uestra portate 
 et sic adinplebitis legem Christi. 
 
 Ad extremum ut totum, quod dixi, breui sermone concludam, 
 taliter indulgeamus eis, qui in nobis peccauerunt, qualiter 
 uolumus, ut nobis indulgeat deus, quotiens in illo peccamus. 
 haec si faciamus, securi possimus dicere: dimitte

 

 
 
 
 nobis debita nostra, sicut et nos dimittimus debitoribus 
 nostris. 
 
 Adhuc nobis delectabat cum caritate uestra de beato Ioseph 
 aliquid loqui, sed propter pauperes, qui ad opera sua festinant, 
 melius est, ut nobis in die crastina reseruemus. et ideo conuersi 
 ad dominum misericordiam ipsius deprecemur, ut desiderium 
 audiendi uerbum dei, quod in nobis placatus contulit, 
 et augere semper et conseruare dignetur, qui cum patre et 
 spiritu sancto (uiuit et regnat) in saecula saeculorum. Amen.

XXII. DE SANCTO IOSEPH III. 
 De beato Ioseph, quod de sermone hesterni diei caritati 
 uestrae reseruauimus, nunc secundum uestram consuetudinem 
 intenti cum silentio et quiete suscipite. beatus Ioseph, fratres 
 dilectissimi, ut regnum Aegypti admirabili sapientia regeret, 
 prius ipse se rexit. cum esset decorus et speciosus facie pulchritudinem 
 uultus sui non ad alienam deriuauit iniuriam, sed 
 ad suam gratiam conseruauit hoc se pulchriorem iudicans, si 
 non dispendio castitatis, sed cultu pudoris speciosior probaretur, 
 et illum esse uerum decorem, qui non alienos oculos caperet 
 nec mentes fragiles uulneraret. crimen enim dominae suae 
 fuit, quae male uidit, non beati Ioseph, qui male uideri noluit. 
 nec in eo, quod uisus est, culpa est. non erat in potestate 
 seruili, ut non uideretur a domina, maritus deberet 
 cauere oculos uxoris. discant tamen et uiri cauere oculos 
 feminarum: adamatur et qui noluit amari. denique adamatus

 
 
 
 est Ioseph, qui amantem contemneret, et bene excusauit eum 
 scriptura dicens: inmisit oculos uxor domini eius in Ioseph, 
 hoc est, (non) iste se ostentauit nec cepit incautam, sed 
 illa retia sua misit et indagine sua capta est, laqueos suos 
 sparsit et suis uinculis colligata est. dixit autem illi: dormi 
 mecum. prima adulteri oculorum tela sunt, secunda uerborum. 
 sed qui non capitur oculis, potest uerbis resistere. excusatur, 
 quod ingressus est, praedicatur, quod elapsus est nec 
 fecit plus uestimenta corporis quam animi castimoniam. reliquit 
 tamquam non sua, quae adultera manibus tenebat, et 
 aliena iudicauit, quae tactu inpudicae poterant conprehendi. 
 magnus plane uir, qui uenditus seruile tamen nescit ingenium: 
 adamatus non reamauit, rogatus non adquieuit, adprehensus 
 aufugit. qui cum ab uxore domini conueniretur, teneri ueste 
 potuit, animo capi non potuit. ac ne ipsa quidem uerba eius 
 diu passus contagium iudicauit, si diutius moraretur, ne per 
 manus adulterae libidinis ad eum incentiua transirent, itaque 
 ueste exiuit. crimen enim excussit et relictis, quibus tenebatur, 
 uestibus expoliatus quidem, sed non nudus aufugit, 
 qui erat tectior indumento pudoris. non enim est nudus, nisi 
 quem culpa nudauerit. 
 
 Denique in superioribus habemus, quod Adam, posteaquam 
 dei mandatum praeuaricatione deseruit et peccati grauius aestum 
 contraxit, nudus erat, unde et ipse ait: uocem tuam audiui 
 in paradiso et timui, quod nudus sum, et abscondi

 

 
 
 
 me. intendit enim se nudum, quod ornamentum diuinae protectionis 
 amiserat, et ideo latebat, id est, quod uestem fidei 
 (non) habebat, quam utique praeuaricando deposuit. magnam 
 rem uides. ille fuit nudus, qui tunicam non amisit, iste nudus 
 non erat, qui uestimentis exuit se, quae in manus adulterae 
 dereliquit. Adam scriptura illum nudum adserit, hunc nudum 
 esse non dixit. et ideo ea expoliauit se iste potius quam nudauit, 
 qui incorrupta uirtutum uestimenta seruauit expolians 
 se ueterem hominem cum actibus suis, ut indueret nouum 
 hominem, qui secundum imaginem creatoris in agnitionem rerum 
 seruatur. ille autem nudus remansit, qui se iterum uestire 
 non potuit. singularis priuilegii uirtute exutus inde pelliciam 
 accepit tunicam, quia peccator non poterat habere spiritalem. 
 
 Accusatus autem Ioseph ad omnia sua noluit illam dicere 
 culpabilem esse, quia iustus accusare non nouit, et ideo inpune 
 hoc inpudica faciebat. illam igitur uere exutam dixerim etiam 
 pallium Ioseph humanum tenentem, quae omnia ornamenta 
 pudoris et uel animae perdiderat castitatis. illum satis ornatum 
 satisque uestitum dixerim, cuius uox non audiebatur et innocentia 
 loquebatur. sic Susanna postea, dum tacet in iudicio, 
 melius locuta est oraculo et ideo emeruit prophetae defensionem, 
 quae propriae uocis non quaesiuit auxilium. beatiorem 
 ergo illum dixerim, cum in carcerem mitteretur, qui sustinebat 
 pro castitate martyrium. bonum enim est munus pudicitiae 
 etiam, cum sine periculo custoditur, ubi uero etiam salutis 
 periculo defenditur, ibi plenius coronatur. inaudita causa 
 tamquam reus criminis in carcerem Ioseph mittitur, sed eum 
 dominus nec in carcere deserebat. non est turpe innocentibus, 
 cum falsis criminibus appetuntur, cum oppressa iustitia

 

 
 
 
 traduntur in carcerem. uisitat dominus et in carcere suos et 
 ideo ibi plus est periculi. sed quid mirum si uisitet Christus 
 in carcere positos, qui se ipsum in suis carcere clausum esse 
 memorauit, sicut habetis scriptum: in carcere eram et non 
 uenistis ad me. 
 
 
 Quo non penetrat diuina misericordia? inuenit Ioseph gratiam 
 huius modi, ut, qui fuerat clausus in carcere, ipse potius 
 claustra carceris custodiret. in ipso enim praefiguratum est, 
 quod postea in domino saluatore nostro conpletum est. sic 
 enim insidiante uel accusante domina Ioseph in carcerem mittitur, 
 sicut Christus insidiante uel accusante synagoga crucifigitur 
 et quasi in carcerem ad inferna descendere dignatus 
 est. denique similitudinem uidete. de Ioseph scribitur, quod 
 liber in carcere fuit et eos, qui in carcere tenebantur, in potestatem 
 acceperat. de domino autem saluatore nostro quid 
 scriptum est? posuerunt me, inquit, in lacu inferiori, 
 in tenebrosis et umbra mortis. factus sum sicut homo 
 sine adiutorio inter mortuos liber. uerius enim hoc in 
 Christo conpletum est, qui non solum in potestate habuit in 
 carcere uinctos, sed etiam de ipso inferni carcere praedam, 
 quam diabolus ceperat, fortiter et feliciter reuocauit. ascendens 
 in altum captiuam duxit captiuitatem, id est, quos diabolus 
 ceperat ad mortem, ille recepit ad uitam. 
 
 Unde, fratres carissimi, et nos ad exemplum beati Ioseph, 
 quantum possimus, cum dei adiutorio familiaritatem infestam 
 atque suspectam effugere festinemus, ut castitatis nitorem seruare 
 possimus secundum illud, quod apostolus dicit: fugite 
 fornicationem. contra alia peccata pugnandum est, ut castitas 
 custodiri possit, fugiendum est. imitemur ergo beatum

 

 
 
 
 Ioseph in dilectione perfecta et castitate seruanda, ut nec inimicis 
 nostris malum pro malo uelimus reddere, ut ornamenta 
 pudicitiae ita mereamur in hoc saeculo custodire, ut de aeterno 
 opprobrio liberari possimus praestante domino nostro Iesu 
 Christo, cui est honor et gloria et imperium in saecula saeculorum. 
 Amen.

 .

B. Sermones uarii. 


 XXIII. AD MONACHOS I. 
 Ad locum hunc, carissimi, non ad quietem, non ad securitatem, 
 sed ad pugnam, ad certamen conuenimus, ad agonem 
 huc processimus, ad exercenda cum uitiis bella conscendimus. 
 uitia enim nostra hostes nostri sunt, de quibus scriptura pronuntiat 
 dicens: caue, ne umquam habeas cum eis foedus. 
 necessaria nobis est, fratres, peruigil cura, indefessa custodia, 
 quia conflictus iste sine fine, hostis iste sine pace est. hoste 
 isto uinci potes, recipi in amicitiam non potes. et ideo proelium 
 istud, quod suscepimus, satis durum satisque periculosum 
 est, quia intra hominem geritur et nisi cum ipso homine non 
 finitur. 
 
 Ideo ergo nos ad tranquilla haec secreta et spiritalia castra 
 contulimus, ut cotidie contra passiones nostras infatigabili congressione 
 certemus, ut cotidie senioribus nostris quasi famulas 
 uoluntates nostras subiciamus, ut cordis nequitias circumcidamus 
 uel linguae gladium recondamus, ut non solum inuicem 
 non inferamus iniurias, sed nec ab aliis sentiamus illatas.

 

 
 
 
 peculiariter enim ista ad professionem nostram pertinent nihil 
 in hac uita consolationis requirere, nihil honoris, praesentium 
 rerum solacia refugere et ad promissa aeternae remunerationis 
 praemia animum praeparare, subiectione et abiectione gaudere 
 et paupertatem studio quaerere et non solum facultates, sed 
 ipsas uoluntates. de cordibus eradicare. nihil enim proprium 
 habere interdum res necessitatis exigit, nihil autem concupiscere 
 res est uirtutis. 
 
 Illud etiam scire debemus, quod, qui inter nos uitam habere 
 constituimus, aut cum grandi fructu aut cum grandi periculo 
 uel diligentes uel etiam neglegentes sumus. unde felix est 
 illa anima, quae, dum bene in congregatione uersatur, multorum 
 gaudium est et plurimi ex ea uel aedificantur uel illuminantur. 
 bona enim, dum multis communicantur, adduntur. 
 ad quod etiam sapientissimi illius sententia respicit, quae dicit: 
 fili mi, si sapiens fueris, (eris) tibi et proximis tuis. 
 itaque si quis in congregatione positus humilitatem se sequentibus 
 aut patientiam praebuerit, quantum ex se bonum proximis 
 commodat, tantum in se lucra aliorum conuertit. si 
 uero e contrario per inoboedientiam uel superbiam, quae res, 
 quod peius est, facilius inueniri solet, ad mali exemplum siue 
 iniquitatis alios attraxerit, quantos destruxerit, de tantis periculum 
 damnationis incurrit, quantis detrimentum fuit, de tantis 
 damna contraxit et peccatum, quod ab illo semel recessit, ad 
 eum multipliciter redundabit. quamobrem sicut ille ualde admirandus 
 atque laudandus est, cuius cursus bonus multorum 
 profectus est, ita ille non immerito lugendus est, cuius uita 
 multorum ruina est.

 

 
 
 
 
 Ideoque, fratres carissimi, quae ad aedificationem pertinent, 
 ea in medio positi agere studeamus, ne uita nostra aliorum 
 uirtutibus noceat et ne aliorum feruorem tepor noster debilitet 
 et ne aliorum patientiam nostra iracundia uiolet, ne aliorum 
 humilitatem superbia nostra deprauet, ne aliorum pulchritudinem 
 foeditas nostra contaminet, ne aliorum ardentes exstinguamus 
 lampades, si nostras illuminare non possumus. 
 et quidem illae fatuae uirgines, quamlibet stultae essent, non 
 tam alienas exstinguere lampades quam suas illuminare cupiebant. 
 et ideo ad istarum similitudinem, si cui nostrum deest 
 pinguissima gratia humilitatis et si deest ignis fidei et si 
 flamma feruoris et si oleum caritatis et si lumen discretionis, 
 ueniat ad eos, quos magis abundare perspexerit, et gratiam 
 in se a proximis non auferendo, sed imitando transfundat et 
 bona possessionis alienae non solum sine damno, sed etiam 
 cum lucro possessionis inuadat. numquam enim sentit luminis 
 damnum plurimus ignis accensus nec minuit solis lucem considerantium 
 multitudo. quanti ad eum perspexerint, tantis 
 munera sua commodat et ipse tamen semper integer perseuerat. 
 
 
 
 Benedicta a deo illa anima est, cuius humilitas alterius confundit 
 superbiam, cuius patientia proximi exstinguit iracundiam, 
 cuius oboedientia pigritiam alterius tacite increpat, cuius feruor 
 inertiam alieni teporis exsuscitat, qui proximi sui prae ira 
 turbatum oculum cordis gratia consolationis atque aedificationis 
 illuminat. melius est huic quam illi, qui fratrem paululum 
 ab aliquo contristatum non tamen solacio suo porrecta manu 
 non subleuat, sed titubantem sicut parietem inclinatum maleloquiorum 
 impulsu adiuuat ad ruinam et salubriter pro disciplinae 
 ratione correctum per sinistra consilia sic incitat, ut 
 allidat, sic armat, ut perimat.

 
 
 
 
 Itaque, fratres, cui mala propria non sufficiunt, ille sic agit, 
 ut iudicium etiam alienae perditionis incurrat. certi simus, 
 carissimi, quod, nisi caueamus, nisi nostras cotidie resecemus 
 et circumcidamus passiones, deteriores multum nos effici, quam 
 fueramus, dum in hoc saeculo uiueremus, ita ut fiant extrema 
 nostra peiora prioribus. et quidem, carissimi, quamdiu, quae 
 ad mundum pertinent, illis actibus et negotiis eramus militantes, 
 in quibus nunc erubescimus, tunc nobis aduersarius 
 non obstabat, immo etiam consentiebat, quia circa miserabilem 
 ac perditam uitam nostram non inueniebat, in quo exerceret 
 inuidiam suam. delectabant illum nostra opera, sufficiebant 
 illi per se nostra crimina et peccata. quis enim suscipiat 
 bellum contra militem suum et quis uelit impugnare subiectum 
 suum? sed super omnem infelicitatem erat uita illius, 
 cui nocere dedignabatur inimicus. 
 
 
 At uero nunc, postquam uoluptatibus illius renuntiauimus, 
 uidit cultores suos ad actoris pristini rediisse famulatum, uidit 
 in nobis quodam modo idola sua in dei templum mutari et 
 frendens et tamquam leo rugiens omnes nocendi aditus peruigil 
 insidiator explorat, de quo leone apostolus attestatur: 
 uigilate, quia aduersarius uester diabolus ut leo rugiens 
 circuit quaerens, quem deuoret. beati, quos hic 
 leo inquirendos iudicat et sequendos utique uirtutum uestigiis 
 et odore meritorum. non enim ab illo inquiruntur nisi boni, 
 quia se ultro ingerunt mali. post illos uiolenter currit, hos 
 etiam neglegenter incurrit. beati igitur, quos hic leo inuidia 
 cogitur quaerere et malitia non permittitur inuenire. terribiliter 
 quidem sonat in auribus nostris, dum audiuimus: tamquam 
 leo rugiens. sed quia dictum est: escae eius electae 
 sunt, quod quaerit, electionis est, quod rugit, desperationis est, 
 sicut in alio loco legimus: dentibus suis frendet et tabescet. 
 ita haec loquitur sermo diuinus, ut terrori coniuncta sit

 

 
 
 
 consolatio. cruenti quidem est, quod frendet, sed uicti, quod tabescet. 
 et inter haec quanta sint illa, quae a deo praeparata 
 sunt homini, liuor prodit inimici. 
 
 Haec itaque, carissimi, cogitantes et in hoc agone desudantes 
 gloriosi ac praeclari patris nostri nos et discipulos meminerimus 
 esse et filios. rapiamus unusquisque, quod possumus, de bonis 
 intestati parentis. hic de hereditate assumat fidei holosericam, 
 gestorum uarietatem pretiosam, hic mansuetudinis ac simplicitatis 
 occupet talentum, ille decus pectoris beneuolentiae ac 
 sapientiae monile sibi uindicet, hic margaritam compunctionis 
 et thesaurum castitatis inuadat. licet enim ille locupletissimus 
 . dei amicus, quidquid habuit, integrum secum tulerit, et nobis 
 tamen, si uolumus, totum reliquit. ita ergo agamus bona 
 illius sectantes, ut, qui in aeternam gloriam suscitandus sub 
 fine saeculorum reddetur, nunc ecclesiae per rediuiua in filiis 
 merita iam resurgat.

XXIIII. AD MONACHOS II. 
 Quod supplente et quodam modo cum caritate iubente deo 
 et uestra fraternitate qualemcumque sermonem profero, facio 
 hoc non ex aliqua praesumptione, sed ex uera et integra caritate. 
 et licet tam perfecti deo propitio sitis, ut admonitione 
 nostra minime egeatis, tamen imperante caritate, quae nescit 
 -timere, etiam quod optime implere uos nouimus, suggerere et 
 admonere cum uera humilitate et perfecta caritate praesumimus, 
 non tamen sine uerecundia, cum nos necdum idoneos

 
 
 
 nouerimus esse discipulos et ad opus sanctum uideamur excitare 
 magistros. cum simus tepidi, cogimur admonere feruentes, 
 cum simus peccatores, arguimus iustos, cum simus 
 imperiti, instruimus doctos, cum simus in pelago huius mundi 
 nimiis fluctibus agitati, ad eos, qui ad portum iam feliciter 
 peruenerunt, praedicationis uerba proferimus. 
 
 Sed tamen, fratres dilectissimi, quia solent naues superatis 
 et deuictis fluctibus pelagi etiam in portu tutissimo laborare 
 et, nisi grandis cautela fuerit, paene submergi, cum summa 
 humilitate et ingenti reuerentia admonemus, ut, quia uos Christus 
 capitalibus criminibus tamquam de periculosis liberauit 
 fluctibus, in portu quietis et beatitudinis constituti paruas neglegentias 
 et quasi minuta peccata, quae sic in anima confluunt, 
 quomodo per minutissimas nauis rimulas in sentina 
 guttae concurrunt, cum omni uigilantia Christo adiuuante exhaurire 
 iugiter festinetis., nam quomodo nauis, postea quam 
 pelagi fluctus euaserit, si in portu sentinata non fuerit, de 
 minutissimis guttis impletur et mergitur, sic et monachus deuictis 
 et superatis mundi huius criminibus quasi periculosis 
 fluctibus, cum ad portum monasterii uenerit, si subrepentia 
 uitia et minuta et cotidiana peccata de animae suae sentina 
 exhaurire neglexerit, in ipso portu naufragii discrimen incurrit. 
 
 Sed dicit aliquis: quomodo potest anima sentinari? utique 
 orando, ieiunando, uigilando, ueram caritatem et ueram humilitatem 
 et ueram oboedientiam exhibendo. attendite, fratres, 
 quaeso. quomodo nauis sentinatur a situla, sic anima ab operibus 
 malis oratione dominica liberatur, si dicat et uerum dicat: 
 dimitte nobis debita nostra, sicut et nos dimittimus 
 debitoribus nostris. qui enim omnibus in se peccantibus 
 clementer indulserit, nullius peccati uestigium in illius anima 
 remanebit. attendite, fratres, et considerate, quod dixi, qui in 
 se peccanti indulserit, non dixi, quod, qui in deo peccauerit,

 

 
 
 
 ipsi debeas indulgere, (sed) si quia in te peccauerit, ipsi debeas 
 ueniam dare. quod peius est, aliquotiens, qui in nobis peccauerit, 
 aut tarde aut difficile ueniam damus, qui in deo deliquerit, 
 celeriter indulgemus. sed si uolumus iuste agere, illi, 
 qui in deo peccauerit, sine seuerissima districtione non debemus 
 penitus indulgere, ne, dum illi per indiscretam pietatem 
 remittitur, exemplum perditionis aliis praebeatur. in suo ergo 
 se unusquisque ostendat clementem, quia dominus ait: si dimiseritis 
 hominibus peccata eorum, dimittet nobis 
 pater uester caelestis peccata uestra. 
 
 
 Quando uero in deum aliquis peccatum praesumit admittere, 
 districtionem debet monasterialem sustinere. et hoc bono et 
 pio animo debet fieri, ut spiritali castigatione ita corrigatur 
 in hoc saeculo, ut non pereat in futuro, quia omne peccatum, 
 quod in hoc mundo non corrigitur, in futuro saeculo punietur. 
 sic enim de filio, de seruo diuina scriptura commemorat: tu, 
 inquit, uirga. eum caedis et animam illius de inferno 
 liberabis. et ideo, sicut supra suggessi, non solum capitalia 
 crimina caueamus, sed etiam paruas neglegentias cotidie quasi 
 uenena diaboli respuamus. sunt enim nonnulli, qui post religionis 
 professionem, quia uidentur exisse de saeculo, nimia 
 securitate soluuntur, et impletur in illis sententia domini, qua 
 dicitur: utinam frigidus esses aut calidus. nunc autem, 
 quia tepidus es, incipiam te euomere ex ore meo. quid 
 est, quod dixit: utinam calidus esses aut frigidus? hoc uult 
 dicere: melius tibi fuerat, ut in saeculo remansisses frigidus 
 aut in monasterio fuisses feruidus, nunc autem, quia et de 
 saeculo recessisti et spiritalem feruorem per neglegentiam 
 tuam apprehendere noluisti, tepidus effectus es, ex ore domini 
 uix iterum recipiendus euomeris.

 

 
 
 
 
 
 Ideoque, fratres carissimi, cum dei adiutorio sententiam diuinae 
 scripturae diligenter attendite, qua dicitur: omni custodia 
 serua cor. tuum. sicut enim gaudendum est de 
 monacho, qui ad monasterium uoluerit mansuetudinem, oboedientiam, 
 patientiam mitis et humilis exhibere, ita e contrario 
 lugendum est de illo, qui corpore tantum uidetur de hoc saeculo 
 exisse, corde tamen in mundo aut remansisse infideliter 
 aut rediise infeliciter cognoscitur et pro humilitate profert 
 superbiam, pro patientia iracundiam, pro oboedientia contemptum, 
 pro caritatis medicamento malitiae effundit uenenum. 
 talibus conuenit illa beati Petri uera et multum timenda sententia: 
 melius, inquit, illis fuerat non cognoscere uiam 
 iustitiae, quam post cognitionem retrorsum conuerti, 
 et iterum: canis reuersus ad uomitum suum et sus lota 
 in uolutabro luti. sed nec de talibus desperandum est, 
 fratres, quia potens est deus orantibus uobis scintillam compunctionis 
 accendere et omnem saeculi uoluptatem uelut spinas 
 et tribulos nequitiae salubri igne consumere, illo utique igne, 
 de quo dominus ait: ignem ueni mittere in terram et 
 quid uolo, nisi ut ardeat? 
 
 
 Orate ergo, fratres dilectissimi, non solum ut uobis deus 
 perseuerantiam bonam dignetur tribuere, sed et ut illi, qui 
 neglegentes sunt, tandem debeant de fouea superbiae se subleuare 
 et de laqueis eruere. si enim uobis orantibus et cum 
 caritate consilium dantibus, quicumque sunt tepidi et neglegentes, 
 fuerint emendati, duplicatum uobis praemium dominus 
 et de uestra et de illorum correptione recompensare dignabitur. 
 nam nec illi, qui boni sunt, se debent quasi de suis meritis 
 extollere, nec illi, qui neglegentes sunt, de dei misericordia 
 desperare, sed et illi cum humilitate dei dona custodiant et 
 illi cum grandi compunctione celerius ad paenitentiam uel correptionis 
 medicamenta confugiant, quia, qui bonus est, si

 

 

 

 
 
 
 superbire coeperit, humiliabitur et, qui superbus est, si se humiliauerit, 
 per dei misericordiam subleuabitur. tantum est enim, 
 ut se non permittat amplius durissimo iugo premi nec nimia 
 et periculosa dissimulatione in peccatis perseuerando diutius 
 obdurari, sed tam cito confugiat ad pietatem dei, ut in se 
 peccati uestigium non relinquat. optime calidis adhuc uulneribus 
 malagma uel fibula. apponitur, quia, si uelox fuerit 
 ad caelestem medicum intentio resurgendi, uestigium peccati 
 non poterit remanere cum lapso, quia sub manu omnipotentis 
 medici dei et cito perit morbus et uelociter sanatur 
 aegrotus. 
 
 Iterum atque iterum rogo et admoneo, fratres, ut oboedientiam 
 et humilitatem et caritatem non solum senioribus et 
 coaequalibus, sed etiam iunioribus exhibere iugiter studeatis, 
 quia, quaelibet bona seruus dei habere contenderit, omnia perniciter 
 perdit, si in illo humilitas et caritas uera non fuerit. 
 nolite murmurare, fratres, scriptum est enim, quod murmurantes 
 a serpentibus perierunt. nolite detrahere, fratres, quia 
 scriptum est: qui detrahit fratri, erudicabitur. nolite 
 iracundiam in corde seruare, quia scriptum est: ira enim 
 uiri iustitiam dei non operatur. nolite uos inuicem odio 
 habere propter illud, quod scriptum est: qui odit fratrem 
 suum, homicida est. 
 
 Sed non opus est, ut diutius sanctam caritatem uestram 
 uerbis doceamus, quod uos ad Christi gloriam operibus implere 
 et cognoscimus et gaudemus. hoc solum specialiter petimus, 
 ut, quia uos deus in locum quietis et tranquillitatis collocare 
 dignatus est, pro nobis, quos saeculi istius tempestates et innumerabiles 
 fluctus affligunt, abundantius domino supplicetis, 
 ut, si nobis, quia non meremur, gloria non dabitur, saltem 
 uobis orantibus peccatorum uenia tribuatur. Amen.

XXV. SERMO ANTE QVADRAGESIMAM. 
 Rogo et admoneo uos, fratres carissimi, ut in isto legitimo 
 ac sacratissimo tempore exceptis dominicis diebus nullus prandere 
 praesumat, nisi forte ille, quem ieiunare infirmitas non 
 permittit, quia aliis diebus ieiunare aut remedium aut praemium 
 est, in quadragesima non ieiunare peccatum est. alio tempore 
 qui ieiunat, accipiet indulgentiam, in quadragesima qui potest 
 et non ieiunat, sentiet poenam. et ipse tamen, qui ieiunare 
 non praeualet, secretius sibi soli aut, si est alius infirmus, 
 cum ipso sibi in domu sua praeparet, quod accipiat, et illos, 
 qui (sani sunt et) ieiunare praeualent, ad manducandum non 
 inuitet, quia, si hoc fecerit, non solum deus sed etiam homines 
 intellegere possunt illum non pro infirmitate (non) posse, sed 
 pro gula ieiunare non uelle. sufficiat illi, quod ipse ieiunare 
 non praeualet, et magis cum gemitu et suspirio et animi dolore 
 manducet pro eo, quod aliis ieiunantibus et ipse non potest. 
 quod opus est unicuique infirmo, secretius aut sibi soli aut 
 alii infirmo similiter faciat praeparare, quia non ei oportet, ut 
 aliquem sanum roget ad prandium, ne sibi augeat etiam de 
 alterius gula peccatum. 
 
 Pro eo tamen, quod non potest ieiunare, amplius pauperibus 
 erogare debet, ut peccata, quae non potest ieiunando curare, 
 possit elimosynas dando redimere. bonum est ieiunare, fratres, 
 sed melius est elimosynam dare. si aliquis utrumque potest, 
 duplex bonum est. si uero non potest, melius est elimosynam

 

 
 
 
 dare. si (possibilitas non fuerit ieiunandi, elimosyna sufficit 
 sibi sine ieiunio, ieiunium \'uero sine elimosyna omnino non 
 sufficit. ergo si aliquis non potest ieiunare, elimosyna absque 
 ieiunio bonum est. si uero praeualet ieiunium cum elimosyna, 
 duplex bonum est, (ieiunium uero sine elimosyna nullum bonum 
 est), nisi forte ita sit aliquis pauper, ut non habeat omnino, 
 quod tribuat. illis ergo, qui non habuerint, unde retribuere, 
 sufficit uoluntas bona secundum illud, quod scriptum est: 
 gloria in excelsis deo et in terra pax hominibus bonae 
 uoluntatis. 
 
 
 Sed quis erit, qui se possit excusare, cum etiam pro calice 
 aquae frigidae mercedem se dominus redditurum esse promiserit? 
 et quare frigidae dixit? ne forte se posset aliquis 
 pauper de lignorum penuria excusare aut certe dixerit se uasculum, 
 ubi aquam calefaceret, non habere. denique et per 
 beatum prophetam, fratres carissimi, dominus ita hortatur et 
 admonet elimosynam fieri, ut paene nullus pauper sit, qui se 
 ualeat excusare. sic enim ait: hoc est ieiunium, quod 
 elegi, dicit dominus: frange esurienti panem tuum. 
 non dixit, ut integrum daret, cum forte pauper ille alium non 
 haberet, sed frange, inquit, hoc est dicere: etiamsi tibi tanta 
 paupertas est, ut non habeas nisi unum panem, ex ipso tamen 
 frange et pauperi tribue. et egenum, inquit, ac sine tecto 
 induc in domum tuam. si aliquis ita pauper est, ut non 
 habeat, unde tribuat pauperi cibum, uel in uno angulo domus 
 suae peregrino praeparet lectulum. 
 
 Quid nos ad haec dicturi sumus, fratres, uel quam excusationem 
 habere poterimus, qui amplas et spatiosas domos 
 habentes uix aliquando dignamur excipere peregrinum ignorantes, 
 immo non credentes, quod in omnibus peregrinis

 

 
 
 
 Christus excipitur, sicut ipse dixit: hospes fui et suscepistis 
 me, et: qua-mdiu fecistis uni ex minimis istis, mihi 
 fecistis? laboriosum et fastidiosum nobis est in pauperibus 
 recipere Christum in patria nostra, timeo, ne ille nobis uicem 
 reddat, ne non recipiat nos in beatitudine sua. contemnimus 
 illum in mundo, timeo, ne nos ille iterum contemnat in caelo 
 secundum illud, quod ipse dixit: esuriui enim et non dedistis 
 mihi manducare et hospes fui et non suscepistis 
 me, et: quamdiu non fecistis uni ex minimis istis, 
 nec mihi fecistis. et quod postea sequitur, fratres, auertat 
 hoc deus a nobis, hoc enim postea addidit dicens: discedite, 
 inquit, a me maledicti in ignem aeternum, qui paratus 
 est diabolo et angelis eius. 
 
 Haec ergo, fratres carissimi, non transitorie nec solis corporeis 
 auribus audiamus, sed fideliter audientes etiam, ut alii 
 teneant et impleant, uerbo pariter et exemplo doceamus. quid 
 ergo post haec dixit dominus per prophetam? si uideris, 
 inquit, nudum, operi eum. ego in hac sententia neminem 
 iudico, unusquisque attendat conscientiam suam. me tamen 
 arguo et reprehendo, quia forte aliquoties euenit, ut per neglegentiam 
 uestimenticula mea, quae debuerint accipere pauperes, 
 deuorarentur a tineis. et timeo, ne mihi ipsi panni ad 
 testimonium proferantur in die iudicii secundum illud, quod 
 Iacobus apostolus terribiliter increpat dicens: agite nunc, 
 inquit, diuites, plorate ululantes in miseriis, quae aduenient 
 uobis. diuitiae uestrae putrefactae sunt et 
 uestimenta uestra a tineis comesta sunt. aurum et 
 argentum uestrum aeruginauit et aerugo eorum in

 

 
 
 
 testimonium uobis erit et manducabit carnes uestras 
 sicut ignis. thesaurizastis super terram e.t in deliciis 
 enutristis corda uestra in die occisionis. haec omnia, 
 sicut dixi, fratres carissimi, quae per apostolum comminatus 
 est Christus, licet nos nimium terreant, non tamen de dei 
 misericordia desperandum est. adhuc enim et ego et mei similes 
 neglegentes cum dei adiutorio possumus nos emendare, 
 si uolumus, (si) et elimosynas, quas huc usque parcius fecimus, 
 largius erogemus et pro peccatis praeteritis cum dolore 
 et gemitu et cum spe reparationis dei misericordiam deprecemur. 
 
 
 Ergo, sicut supra suggessimus, fratres carissimi, ieiunia 
 nostra elimosynarum pinguedo commendet, quia tale est ieiunium 
 sine elimosyna, qualis sine oleo lucerna. nam sicut lucerna, 
 quae sine oleo accenditur, fumigare potest, lumen habere 
 non potest, ita ieiunium sine elimosyna carnem quidem cruciat, 
 sed caritatis lumine animam non illustrat. interim dum licet, 
 quod ad praesens agitur, fratres, sic ieiunemus, ut prandia 
 nostra pauperibus erogentur, ut, quod pransuri eramus, non in 
 nostris sacculis, sed in uisceribus pauperum reponamus, quia 
 manus pauperis gazophylacium Christi est. quicquid accipit, 
 ne in terra pereat, in caelo reponitur, quia, quamuis cibus, 
 quem pauper accipit, consumatur, merces tamen boni operis 
 in caelo reconditur. nam si prandia nostra exquisitis saporibus et . 
 multiplicatis ferculis expendere studeamus ad caenam, sic corpori 
 nostro deliciae non subtrahuntur, sed etiam duplicantur ac, sicut 
 eo modo corpori nostro nil minuitur, sic animae nil augetur. 
 
 Haec, fratres, timens magis quam de uobis aliquid sinistrum 
 credens admoneo. scio tamen plures ex uobis deo propitio et

 
 
 
 peregrinos assidue excipere et pauperibus frequenter elimosynam 
 dare. et ideo, quod suggero, ad hoc proficiat, ut, qui faciebat, 
 amplius faciat. qui uero non faciebat aut forte tardius faciebat, 
 tam sanctam sibi et deo placitam operationem in consuetudinem 
 mittat. et licet credam, quod deo inspirante semper 
 superuenientibus festiuitatibus castitatem ante plures dies 
 (etiam cum propriis uxoribus) custodiat caritas uestra, tamen 
 licet ex superfluo etiam, quod uos facere credo, caritatis contemplatione 
 commoneo, ut per totam quadragesimam usque ad 
 finem paschae castitatem deo auxiliante seruantes in illa sacrosancta 
 sollemnitate paschali caritatis luce uestiti, elimosynis 
 splendidi, orationibus, uigiliis et ieiuniis uelut quibusdam caelestibus 
 et spiritalibus margaritis ornati non solum cum amicis, 
 sed etiam cum inimicis pacifici libera et secura conscientia ad 
 altare domini accedentes corpus et sanguinem eius non ad iudicium, 
 sed ad remedium possitis accipere. 
 
 Sed cum de elimosynis loquar, non conturbetur angusta 
 paupertas. omnia enim compleuit, qui, quod potuit, fecit, quia 
 uoluntas perfecta faciendi reputabitur pro opere facti. sed hoc 
 ille implere poterit, qui omnem pauperem quasi se ipsum 
 considerare uoluerit. sic pauperi tribuat, quomodo, si ipse in 
 tali necessitate esset, sibi fieri cuperet. haec qui fecerit, et 
 noui et ueteris testamenti praecepta complebit implens illud 
 euangelicum: omnia, quaecumque uultis, ut faciant uobis 
 homines, ita et uos facite illis similiter. haec est 
 enim lex et prophetae, ad quam uerae et perfectae caritatis 
 legem ipse nos dominus sub sua protectione perducat, qui 
 cum patre et spiritu sancto uiuit et regnat in saecula saeculorum. 
 Amen.

XXVI. SERMO DE QVADRAGESIMA. 
 Permotos esse uos credo, fratres dilectissimi, cur ad superiorem 
 dominicam percurrimus et, cum hodie sit eius exordium, 
 cur festiuitatem eius ante unam hebdomadam celebrare 
 coeperimus. reprehendi non potest obseruatio ista praepropera. 
 deuotionis enim iudicium est prius legem exsequi quam legis 
 statuta cognoscere et ante oboedire praeceptis, quam oboedientiae 
 praecepta compellant. illud enim amoris est, hoc timoris, 
 hoc imperatiue exigitur, illud religiose defertur, hic debitum 
 soluitur, ibi donum muneris exhibetur. unde et nos religiosum 
 munus exhibuimus deo, dum amplius ieiunauimus. reprehendi 
 enim non potest festinata festiuitas. semper enim in gaudiis 
 sollemnitati uota praeueniunt et futuram laetitiam deuotio exoptata 
 anticipat. non solum igitur non reprehensibiliter, sed 
 et caute factum est. semper enim in rebus ambiguis oportet 
 addere aliquid amplius ad cautelam, quia, quod est amplius, 
 recidi potest, quod minus, non potest prolongari, sicut in hac 
 obseruatione factum est. nam, quod propter quadragesimam 
 plus ieiunauimus, non minuimus quadragesimam, integra enim 
 nobis manet. quodsi minus ieiunassemus, a numero redintegrare 
 eam non poteramus ad numerum. 
 
 Sed fortasse illud in causa est, cur ieiunium, quod ieiunauimus, 
 non proficiat nobis ad quadragesimam. proficiet plane 
 nobis, quia, etsi non proficit ad quadragesimam, proficit ad 
 salutem, si non proficit ad numerum, proficit ad meritum. 
 cui enim umquam non profuit orare, legere, ieiunare? cui 
 non profuit castitas, sobrietas, mansuetudo? nisi quod illos

 
 
 
 magis reprehendo, qui, cum parati fuerint ieiunare, postea 
 quam audierint sollemnitates, ambiguum neglexerunt ieiunare. 
 demonstrabant utique non se uolentes religiose uiuere, sed 
 coactos. ueriti sunt, credo, ne quinque dierum ieiuniis prolongatis 
 caro eos corpusque defecerit et exiles ac tenues quadragesimae 
 abstinentiam tolerare non possent. 
 
 Audiant igitur refecti pariter ac robusti, tenues atque pallentes, 
 quia hodie est quadragesima. audiant illi, inquam, ut 
 ieiunare incipiant isti, abstinere non desinant et communiter 
 in arcam Christi intrare festinent. immo festinent amplius, 
 quia tardius abstinere coeperunt, ut castigatiores et puriores 
 introeant, quia arca domini in periculis ieiunum sustentare 
 praeualet, temulentum sustinere non nouit. admonemus ergo 
 uos, sicut iam ante diximus, nostri temporis homines, ut his 
 mundi turbinibus ad domum dei certatim unusquisque confugiat, 
 sicut et sui temporis homines Noe iustus admonuit. 
 admonuit enim illos et futurum diluuium praedicare non der 
 stitit et, licet uox praedicationis non sit audita, tamen, etsi 
 tacebat lingua, opere loquebatur, etsi silebat loqui uoce, ascia 
 personabat. cum enim aedificabat tam grande opus, arcae 
 illius causam, cur fieret, ipso opere testabatur. testabatur enim 
 ipso apparatu noua tabernacula nouis periculis profutura. sapiens 
 enim quisque intellegere poterat naufragii nescio quid 
 imminere, cum domus talis fieret, quae non inhaereret in terra, 
 sed nataret in gurgite, cum hospitium huiusmodi pararetur, 
 quod nec pauimentum solo defigeret nec fluctibus unda demergeret. 
 quis, inquam, sapiens non intellegeret adesse diluuium, 
 cum uideret tale domicilium fieri, quod susceptos intra 
 se non tam clauderet quam portaret, quod non tam pluuiarum 
 imbres repelleret quam naufragii procellas arceret? quos,

 
 
 
 inquam, ex hospitio non auerteret periculum homines, in quo 
 hospitio non habitandum esset, sed potius exulandum? in qualibet 
 parte mundi futurum esse cum ipsis habitaculis peregrinum 
 ipse ergo sanctus Noe opere populis praedicabat et dicebat 
 illud euangelicum domini dictum: si mihi non creditis, 
 operibus credite.

XXVII. SERMO IN DEPOSITIONE S. AUGUSTINI. 
 Depositionem sanctae recordationis domni et patris nostri 
 Augustini episcopi hodie, fratres carissimi, celebramus. huius 
 enim dum apostolica merita mecum tacitus admiror, summi 
 illius sacerdotis Aaron mihi habitus atque uestitus, quo diuersae 
 gratiae ac uirtutes praefigurantur, occurrit. apud testamenti 
 ueteris instituta iuxta legis antiquae reuerenda mysteria ingressurus 
 sancta sanctorum pontifex magnus diuersis exornabatur 
 insignibus. inter speciosas uarietates, quae quidem uidentibus 
 miracula praeferebant, intellegentibus sacramenta, per 
 oras tunicae usque ad uestigia defluentes et per ima uestigia 
 ordo tintinnabulorum sollerti arte conserti uenerandum circumsonabat 
 incessum, ut ipse habitus demonstraret in sanctis 
 tacere pontifici non licere. quod autem ingrediente sacerdote 
 in sancta sanctorum non in alio loco, sed in extremis uestimentorum 
 tintinnabula resonabant, hoc sine dubio designauit, 
 ut, quotiens sacerdos ingressus templum fuerit dei, de extremo

 

 
 
 
 mundi huius et de fine saeculi clamare non desinat iustorum 
 praemia et peccatorum supplicia semper annuntians, ut, dum 
 illi prouocantur ad bonum et illi deterrentur a malo, simul ad 
 praemia aeterna perueniant. unde et ego nunc praesumptuosus 
 esse non metuo de tanto ac tali patrono nostro peculiari sancto 
 Augustino fiducialiter praedicare. non, inquam, praesumptionem 
 esse metuo, si, cum ipse spiritaliter indutus ac praeditus fuerit 
 tantarum dote uirtutum, uelut unum me extremae uestis suae 
 profitear esse tintinnabulum, ut inhaerens quasi circa uestigia 
 doctrinae illius ex meritis eius sonum uocis accipiam et quasi 
 motibus eius ita uirtutibus incitatus reddam quantulumcumque 
 tinnitum et suorum commemoratione meritorum corda uestra 
 pulsem. 
 
 Iuxta haec autem, ut commemorauimus, ornamenta, quae in 
 sancto Augustino diuina indulgentia meritorum luce concessit, 
 aliam adhuc similitudinem legimus in ueteri testamento. a 
 fronte enim pontificis praetenta auri lamina praefulgebat, quae 
 scilicet per metalli nitorem ostentaret conscientiae puritatem. 
 nihilominus coaptabatur ei humerale gemmatum et a pectore 
 monile pretiosum, ut, qualiter interior excolendus esset, exterioris 
 quoque dignitas admoneret. in ipso quoque monili 
 Aaron sacerdos nomina filiorum Israel opere gemmario intexta 
 gestabat. hanc itaque (ut) sacra illius indumenta magnificentiam 
 in sanctae recordationis domni Augustini laudabilibus 
 institutis et diuersarum gratiarum spiritalibus margaritis splendere 
 gaudemus, sed in illo multo amplius multoque uerius 
 splenduisse probantur. quae cum in illius Aaron imaginata 
 fuerint indumentis, haec in illius uel gratia euidenter sunt expressa 
 uel meritis. in illo auri lamina eminentiam frontis 
 ornabat, in hoc aurea uerecundia et sinceritas pretiosa frontem 
 mentis inradiat. antiqua illa peregrini lapidis ornamenta et 
 operosi decoris insignia illi uidebantur apposita, huic probantur 
 gratiae largitate concessa, in illo adumbrata erant manu

 
 
 
 artificis, in sancto Augustino perfecta sunt munere conditoris. 
 ille semel in anno ea mox exuenda sumebat, hic ipsa incorporata 
 naturae induere scit, nescit exuere numquam uel cum 
 corpore deponenda, sed ad auctorem cum spiritu reportanda. 
 in illo erat figura praeteriens, in hoc ueritas perseuerans. 
 
 
 Superest, ut per omnia sancti Augustini caelestibus institutis 
 et singularibus proficiatis exemplis. totum enim in illo uobis 
 abunde praesto est, uel quod pertinet ad aedificationem uel 
 quod spectat ad gloriam uel quod uocat ad uitam uel quod 
 extollit ad gloriam. in ipso enim si requiratis bonae uoluntatis 
 affectum, clamant misericordiae opera, si patientiam desideratis, 
 existunt mansuetudinis ornamenta, si purae conscientiae 
 sint interroganda secreta, respondent castitatis insignia, 
 fraglant benignitatis balsama, pietatis aromata, refulgent scientiae 
 sapientiaeque monilia. inter haec multum ueremur, ne 
 merita sancti Augustini, dum affectus praedicationis insinuat, 
 tenuitas sermonis abscondat. etenim antequam saecularem 
 habitum caelestium sectator exueret et sacrae militiae signa 
 susciperet, aliquamdiu in secreto domini timore et metu occultum 
 militem gessit, diu in hoc mundo positus (in) extremo 
 mundi fuit ac sic publica conuersatione suscepta non tam 
 coepit esse, quod non erat, quam prodidit, quod latebat. igitur 
 cum eius iuuenilis aetas uincentibus lasciuiae fallaciis transuolantium 
 rerum species pingere et indicere conaretur, sensus 
 eius praetereuntium ac perdentium uoluptatum fugitiua dulcedo 
 eumque diuersis nexibus uiolentiis adiciendo mundus astringeret 
 cumque illum genere, facultate, moribus, acumine et memoriae 
 capacitate pollentem et per diuitias (dona) multiformis gratiae 
 in medium proferentem quodammodo amplexu retinere amoenitas 
 uitae huius ambiret, haec ille uniuersa quot oblectamenta

 
 
 
 tot uincula circa se sentiens negare incertis fidem statuit nec 
 consentire se posse definiuit. ut in lubricis quidem malis ideo 
 iocunda creduntur, quia cito uelut ostenso sui flore pertranseunt, 
 haec ideo illi magis suspecta erant, quia sectatorem 
 suum specie capiunt, uoluptate perdunt, celeritate destituunt. 
 
 
 Considerans itaque uniuersa saeculi praesentis inania et ante 
 oculos suos colligens eisque uelut de sapientiae arce despectis 
 et sub aeternorum comparatione in nihilum repudiatis secum 
 apud fidem suam uoluntatis consolationibus et conlocutionibus 
 infusum iam deo pectus armauit: nihil mihi ultra commune 
 manifeste tecum, fallacis mundi figura praeteriens. hoc uno 
 genere adquiram uictoriam derelinquendo te nec incurso rursum 
 damnum et per usum tui palmam de te potius capiam praefulsam. 
 quam nihil es et quantum aliquoties uanitas terrenorum! 
 multum praecipis, dum teneris, sed plus tribuis, dum 
 repudiaris. sectatores tuos adpetita captiuas, contemptores 
 tuos despecta glorificas magnas per odium ac fugam tui conlatura 
 diuitias. quid plura? inter uitae huius naufragia conclusum 
 et in mediis saeculi fluctibus positum et uelut cum , 
 Iona in illius deuoratricis atque inmanis bestiae faucibus constitutum 
 ad dominum de profundo clamantem sanctum Augustinum 
 inuitus licet mundus euomit et profectibus omnium 
 ecclesiarum, quarum utilitatibus praeparabatur, emisit. et quia 
 haec est natura iustitiae atque uirtutis, ut, quanto studio diutius 
 abscondi optat, tanto clarius innotescat et occultatio ipsa 
 proditio sit, passim per populos conscia tantorum bonorum 
 fama uolitabat et odore amoenissimae suauitatis longe lateque 
 fulgebat. eminebat etiam in humili loco in admiratione omnium 
 uelut ciuitas super uerticem montis exposita nec iam lucerna 
 poterat latere sub modio nec recipiebatur nec continebatur 
 intra latibulum suum exundans sidere lumen magnitudo. sic

 
 
 
 lampas magna non sibi accenditur, sed lumen suum eminus 
 et in circumiecta iaculatur speciosum fundens lumen flammeo 
 doctrinae fulgore et uniuersis adfuit integrum et singulis totum 
 praestante domino nostro Iesu Christo, qui cum patre et spiritu 
 sancto uiuit et regnat deus per infinita saecula saeculorum. 
 Amen.

XXVIII. SERMO DE REUELATIONE CORPORIS BEATI STEPHANI LEGENDUS IN INUENTIONE. 
 Praesenti lectione percepimus uisionem omnibus ecclesiis 
 celebratam, audiuimus non somnia lubrico sensuum errore delusa, 
 sed oracula rerum effectibus approbata. merito reuelationi 
 credimus in sermone, qui fructum tenemus in munere. ubi 
 sunt, qui dicunt pios martyribus honores non esse deferendos? 
 ecce iste, qui iam dudum beato paradisi splendore perfruitur, 
 nunc mundo ad hoc ostenditur, ut colatur. unde dispensator 
 utilitatum nostrarum deus euidenter eum praecipit honorari, 
 quem praestitit inueniri. ,
 
 Ait ergo sermo reuelationis, quod sacrum illud corpus non 
 auis, non fera uiolauerit. ubi sunt, qui inhonores uolunt 
 uideri sacros martyrum cineres ? ecce bruta beluarum uolucrumque 
 natura, quae non habet intellectum, sedulum tamen amico 
 reddit obsequium, illicitum declinat attactum angelicae fortasse 
 custodiae uenerata secretum. non tetigit eum auis, non fera 
 uiolauit. cum grandi crudelitatis inuidia male iam condemnat 
 hominem reuerentia bestiarum, qui, quanto magis obdurati 
 cordis impietas ******* ad nos immanitas ferarum et nostra 
 ad feras transit humanitas. hic ergo primus nascentis ecclesiae 
 et minister et martyr usque fastigium culmenque meritorum 
 gloriae ardore subiectus euasit et leuita altaris Christi

 
 
 
 effectus est subito sacerdos sanguinis sui. et post illam domini 
 singularem insignemque uictoriam dux certaminis inexperti 
 et noui auctor triumphi signifer exercitus candidati 
 denotas de se deo martyrii primitias immolauit. praeco ueritatis 
 et pedissequus redemptoris ab impia Iudaeorum gente, 
 quae recenti parricidio calens immanis piaculi scelus anhelabat, 
 duro saxorum imbre confectus est multiplici uulnere speciosior 
 et tincta ueste candidior. ad hunc eum finem diuersae a 
 primis annis gratiae et legis ac prophetarum praeparauerant 
 disciplinae. 
 
 
 Beatus, cuius uita feliciter administrata felicius expensa est, 
 beatus, cuius uita in saeculi exemplo proposita, in dei testimonio 
 consummata, in patrocinio totius orbis assumpta est, 
 beatus, in quo mortem illustris uita calcauit, immo in quo 
 mors uitae commercium fuit. alii per multam transgressionis 
 antiquae communi casu, generali exitu uel febribus diuersis 
 mortalitatis impositae generibus consumuntur. beatus homo 
 hic, qui inmaculatum spiritum pro Christi honore profundens 
 occasionem fecit gloriae de necessitate naturae meruitque debitum 
 conditionis in lucrum conferre uirtutis, ut, quod sibi a 
 saeculis in homine lex originis et criminis uindicabat, totum. 
 in isto sibi deuotio laudis inuaderet. ac sic post triumphum 
 domini in hoc primitus saeua mors etiam a seruo se uinci 
 posse cognouit, ut secuturis martyribus parere de se uitam 
 licet in uita consuesceret. cum ergo spiritales agones reseratis 
 iustitiae portis caelo teste sudaret, sancto repletus spiritu atque 
 ebria a deo mente ita est prolocutus: ecce uideo caelos 
 apertos et filium hominis stantem a dextris dei. spiritu 
 ergo plenus et a dextris filium hominis uidens sub spectaculo 
 trinitatis edebat munera passionis. ita ergo de eo ac de Iudaeis 
 testatur sermo diuinus: uiderunt, inquit, faciem eius 
 tamquam faciem angeli. nimirum totum se etiam in

 

 
 
 
 exterioris pulchritudinem mentis candor effuderat. tali eum 
 uultu ** praesentia angeli, qui uiderat faciem dei. uiderunt ergo 
 Iudaei faciem eius tamquam faciem angeli. magna damnationis 
 est portio, si impiis scelus suum ignorare non liceat. uiderunt 
 faciem eius tamquam uultum angeli, ut fructum odii sui, sed 
 ad monendum capere non possent. dum etiam in praesenti 
 gloriam eius, quem persequuntur, inspiciunt, ut paene iam 
 partem per oculos exciperent, dum eum, quem per furorem 
 suum gratulantur exstingui, per ministerium suum intellegunt 
 consecrari, uiderunt faciem eius. qui talis apparuit in proelio, 
 putamus, qualis apparebit in regno? aut ille meritorum arbiter 
 deus, qui tali morientem specie decorauit, quali, putas, induet 
 resurgentem? positis autem genibus orauit dicens: domine, 
 ne statuas illis hoc peccatum. libens pro necis 
 suae auctoribus moriens exorabat, quia eum pretiosae mortis 
 gloria non latebat. domine, ne statuas illis hoc peccatum. 
 putasne, quod iste intercedere umquam pro supplicantibus 
 desinet, qui pro persecutoribus supplicauit? qui saxis hoc 
 reddidit, quid retribuet uotis? qui lapidatus interuenit, quid 
 faciet inuocatus? 
 
 
 , Hunc ergo non nobilitas, non facultas, sed fides dei filium 
 atque angelum fecit, credentem utique in patrem et filium et 
 spiritum sanctum. in hac dei confessione nec manu nec solis 
 labiis sed sanguine subscripsit et morte iurauit. 
 
 Sed dicis: nulla scripturarum auctoritas loquitur, ut honor 
 martyribus deferatur. et ubi est, quod propheta per spiritum 
 sanctum protestatur: mihi autem ualde honorandi sunt 
 amici tui, deus? maiorem eis honorem exhibere non potuit, 
 quam eos amicos dei pronuntiaret, quam in eorum uultu 
 deum se crederet honorare. mihi autem ualde honorandi sunt 
 amici tui, deus, hoc est, tua, domine, beneficia in tuorum meritis 
 amplector, tua munera in eorum uirtutibus admiror et in

 

 
 
 
 tuis circa dona tua iure te ueneror. itaque cum se deus noster 
 in algente uestiri, in esuriente refici, in paupere testetur honorari 
 ita dicens: qui fecit uni ex minimis istis, mihi fecit, 
 consequens est, ut de electis suis ita dicere ac sentire credendus 
 sit: reuerentiam, quam sanctis meis quisque studet deferre, 
 mihi reddit. dignum est, ut honoretur in nomine meo, qui 
 me honorauit in sanguine suo. humanis ergo infirmitatibus 
 hos medicatores prouidentia diuina constituit, ut mutuo iocundoque 
 commercio et intercessor cultore et cultor intercessore suo **. 
 quae cum ita sint, carissimi, sacros ac uenerandos martyrum 
 cineres tota, qua possumus, uirtute ueneremur, ut ueniam delictorum 
 nostrorum, quam nostris meritis obtinere non ualemus, 
 eorum suffragiis impetremus praestante hoc domino nostro Iesu 
 Christo, qui uiuit in saecula saeculorum. Amen.

XXVIIII. SERMO DE PENTECOSTE. 
 Hodie, fratres carissimi, omnia, quae nobis lecta sunt, cum 
 festiuitate conueniunt. psalmus enim: redde mihi, inquit, 
 laetitiam salutaris tui, spiritu principali confirma 
 me, euangelium autem: uenit, inquit, spiritus ueritatis, 
 scriptura uero apostolorum actuum: repleti sunt, inquit, omnes 
 spiritu sancto. completa sunt ergo omnia atque perfecta. 
 psalmus aduentum sancti spiritus petiit, euangelium uenturum 
 esse promisit, scriptura apostolicorum actuum iam uenisse memorauit. 
 nihil itaque de rerum diuinarum ordine in lectione 
 deest, quia in propheta deprecatio est, in euangelio promissio, 
 in actibus plenitudo. de ipso enim spiritu sancto etiam beatus

 

 

 

 
 
 
 Paulus apostolus contestatur dicens: alii datur sermo sapientiae, 
 alii sermo scientiae, alii fides in eodem spiritu. 
 haec autem omnia operatur unus atque idem 
 spiritus diuidens singulis, prout uult. 
 
 Sed dicit fortasse hoc loco aliquis : si eis tantum diuidit dona 
 sua spiritus, quibus uult, ergo extra culpam est, qui non accipit 
 donum, quia diuisio gratiarum non ex accipientis pendet 
 uoto, sed ex arbitrio diuidentis. uerum est, dilectissimi, sed 
 ita tamen uerum est, ut hoc de uirtutibus tantum, non de uita 
 intellegamus. uirtutes enim non omnes possumus obtinere, 
 etiamsi uelimus, uitam tamen omnes possumus capere, si 
 quaeramus secundum illud: omnis enim, qui petit, accipit 
 et, qui quaerit, inuenit. diuisio ergo sublimium et 
 excellentium gratiarum ad arbitrium et ad dispensationem sancti 
 spiritus pertinet, conuersatio uitae bonae ad fidem hominis ac 
 laborem. omnis enim, qui petit, accipit et, qui quaerit, inuenit. 
 petat tantum aliquis toto corde et quaerat: qui tibi 
 iussit quaerere, sine dubio praestat, ut ualeas inuenire. numquid 
 enim mentitur sermo diuinus? pulsate, inquit, et aperietur 
 uobis. ut quid pulsare nos praecepit, nisi quia uult 
 aperire pulsantibus? in homines ipsos haec iniquitas non cadit, 
 ut se uelit rogari, qui nolit annuere. omnis enim, qui praestandi 
 non habet uotum, petentis refugit postulatum. nemo 
 est, qui se rogari uelit, nisi qui ante apud se deliberat, at 
 praestet. ergo deus, qui omnibus uult tribuere, ab omnibus 
 uult rogari dicens: petite et dabitur uobis, quaerite et 
 inuenietis. 
 
 Sed dicere forsitan potest aliquis: si omnis, qui petit, accipit, 
 ergo etiam, si uirtutes petamus, accipiemus. cur enim non 
 etiam uirtutes petamus, si omnia possumus accipere, quae petierimus? 
 non ita est, dilectissimi. superbum est enim et

 

 
 
 
 supra hominis conditionem uirtutum gratiam postulare. humilis 
 quippe esse debet humana interpellatio, non praesumptuosa, 
 salutem tantum postulans, non uanitatem. cum enim nullus 
 homo extra peccatum esse possit, quae impudentia est eum 
 uirtutes petere, qui adhuc de uenia ad plenum securus esse 
 non possit? sufficit ergo homini misericordiam domini promereri. 
 maximam se a deo obtinuisse uirtutum gratiam debet 
 credere, qui potuerit ad indulgentiam peruenire. qui enim aliquid 
 praesumptuose petierit, hoc ipso minus meretur accipere, 
 si altiora praesumpserit postulare. huc accedit, quod homo 
 uirtutum gratiam petens, si non offenderit deum precum praesumptione, 
 periclitari tamen poterit uanitate. non enim omnibus 
 expedit exercendarum uirtutum gratiam possidere. sunt 
 enim potiores in humilitate positi, quam iactantia sanctitatis inflati. 
 sunt, quibus periculosa est ipsa sublimitas gratiarum. 
 qui in excelso positus firmiter stare non nouit, hoc ipso grauius 
 cadit, quod ad altiora conscenderit. et ideo beatus apostolus: 
 diuisiones, inquit, gratiarum sunt, et: haec omnia operatur 
 unus atque idem spiritus diuidens singulis, prout 
 uult. bene ait: prout uult, quia nihil est homini melius, quam 
 quod ille uult. uoluntas enim spiritus sancti bene nouit dispensare 
 munera sua. nihil est utilius, quam hoc tantum hominem 
 de uirtutibus habere, quod spiritus sanctus iudicarit 
 homini se debere conferre. 
 
 Sane si quis uirtutum gratiam desiderat obtinere, habet uirtutes, 
 quas possit innocenter appetere. quaerat castitatem, 
 apprehendat sobrietatem, teneat disciplinam, diligat caritatem. 
 istas enim uirtutes cum dei gratia omnes habere possumus et 
 debemus. non enim in solis expellendis daemonibus aut curandis 
 infirmitatibus et sanitatibus dandis uirtutes esse credendae 
 sunt. omne opus bonum uirtus est. si cotidie bene 
 agitis, si sancte et iuste uiuitis, cotidie uirtutum opera sancta 
 completis. non potest aliquis ab alio daemonem expellere, a

 

 

 
 
 
 se ipso saltim uitia daemoniacae impugnationis expellat. non 
 potest quis curare alieni corporis morbum, curet morbum animae 
 suae. non quaeritur ab homine, ut sanitatum gratiam tribuat, 
 quae ei data a diuinitate non fuerit. nihil maius poterit efficere, 
 quam si ipse ad sanitatem propriam meruerit peruenire. 
 
 
 Post laborem uigiliarum non oportet, ut uos diutius prolixior 
 sermo fatiget. et ideo, quicumque est spiritalis et pleniorem 
 sermonem de diuinitate sancti spiritus audire desiderat, 
 die crastina maturius ad ecclesiam sitienter ac fideliter ueniat. 
 qui enim uenire dissimulauerit, non se esse spiritalem apertissime 
 demonstrabit. sed credimus de dei misericordia, quod 
 plus apud uos gratia spiritus sancti, quam occupatio mundi 
 istius praeualebit praestante domino nostro Iesu Christo, cui 
 est gloria in saecula saeculorum. Amen.

XXX. SERMO DE SANCTA TRINITATE. 
 Cum de deo sermo est, fratres carissimi, sicut ualde noxia 
 est contradictionis intentio, ita utilis est interrogationis sollicitudo. 
 ibi enim de obstinatione sensus obstruitur, hic intellectus 
 de inquisitione nutritur, illic deprauari resistens infidelitas 
 delectatur, hic erudiri oboediens humilitas promeretur. 
 uos uero, fratres carissimi, praeparate exceptorium sancti pectoris 
 uestri influenti aquae diuinae et, quod de mysterio sanctae 
 trinitatis uel diuinitate sancti spiritus insinuare cupimus, cum 
 silentio et quiete suscipite. sanctarum enim scripturarum testimoniis 
 uolumus approbare, quomodo spiritus sanctus in cunctis 
 uirtutibus patri et filio coaequalis esse euidenter possit agnosci. 
 
 Legimus in ueteri testamento, quia in principio fecit deus 
 caelum et terram et spiritus dei ferebatur super aquas. 
 in deo intellege patrem, in principio accipe filium, superfusum

 

 
 
 
 aquis agnosce spiritum sanctum. super aquas itaque dominantis 
 eminentia ferebatur iam tum, credo, baptismi munera 
 praefigurans. in faciendo quoque homine se non unius, sed 
 trium personarum opus esse demonstrat trina repetitio deitatis. 
 ita enim legimus: et dixit deus: faciamus hominem ad 
 imaginem et similitudinem nostram. aduerte sententiam 
 in propositione simplicem, in responsione multiplicem. et dixit 
 deus: faciamus hominem. quid est aliud, nisi quia substantia 
 unitatis loquitur et potentia trinitatis operatur? perspice, quomodo 
 trina uice nomen dei in creatione hominis nuncupatur. 
 sic enim habemus in Genesi: et dixit deus: faciamus hominem, 
 et iterum: creauit deus hominem, et tertio: benedixit 
 ei deus. dixit deus, fecit deus, benedixit deus. dixit 
 pater, fecit filius, benedixit spiritus sanctus. propter tres personas 
 ter iteratur una diuinitas. quo loco euidenter mysterium 
 etiam unitatis intellege. ecce imago dei et similitudo unicuique 
 homini a tribus datur et tamen una esse dinoscitur. dixit 
 deus: faciamus. diligenter adtende, dum unus dicit et non 
 unus facit dumque iterum singulari plurale permiscet nec dicit: 
 ad imagines et similitudines nostras, uel certe: ad imaginem 
 et similitudinem meam, unitatem singularitate, trinitatem pluralitate 
 commendat. itaque in eo, quod dicit: faciamus ad 
 nostram, personarum numerus explicatur, in eo uero, quod 
 singulariter ait: ad imaginem et similitudinem, in unam substantiam 
 deitas indiuisa colligitur. 
 
 
 Cum Abrahae in ostio tabernaculi apparuisset deus et ex 
 uno tres eius se oculis mirabiliter obtulissent, in tribus unum 
 conscius maiestatis adorauit. in psalmis quoque absolute personis 
 suis unitas designatur: ne proicias me, inquit, a facie 
 tua et spiritum sanctum tuum ne auferas a me. ecce

 

 
 
 
 propheta patri supplicans non minus spiritus sancti quam 
 patris et filii expauescit offensam. ne proicias, inquit, me a 
 facie tua. filius, sicut imago patris, ita et facies patris accipitur 
 et ideo legimus: Philippe, qui uidet me, uidet et 
 patrem, item: quo ibo a spiritu tuo et quo a facie tua 
 fugiam? aduerte, infide, perfectae confessionis mysterium trinitatis. 
 propheta ad patrem loquitur, faciem patris filium profitetur 
 nec non diffusum per omnia spiritum sanctum protestatur. 
 de filio autem etiam ad Moysen loquitur dominus: 
 facies mea praecedet te. quod nomen, id est facies et ad 
 unitatis substantiam et ad coaeternitatem pertinet maiestatis. 
 Esaias quoque spiritum sanctum unum in gloria trinitatis adnumerat, 
 quando dicit: uidi dominum sedentem super 
 solium excelsum et Seraphim stabant et clamabant 
 alter ad alterum: sanctus, sanctus, sanctus dominus 
 deus Sabaoth. et in consequenti dicit: et audiui uocem 
 domini dicentis: uade et dices populo huic: auditu 
 audietis et non intellegetis et uidentes uidebitis et 
 non uidebitis. 
 
 Credamus saltim Paulo praeconi celeberrimo ueritatis, quod 
 sanctus spiritus fuerit ille dominus exercituum, quem uidit 
 Esaias et qui locutus est per Esaiam. sed quia trina repetitione 
 persultat: sanctus, sanctus, sanctus, uideamus, ne hic honor 
 ad totam respiciat trinitatem. Esaias cum dicit: uidi dominum 
 Sabaoth, patrem Iudaeis agnoscitur praedicare. Iohannes euangelista 
 aperte filium probatur adserere ita dicens: propterea 
 non poterant credere in Iesum, quia dixit Esaias: excaecauit 
 oculos eorum et obdurauit cor eorum. haec 
 dixit Esaias, quando uidit gloriam filii dei et locutus est de

 

 
 
 
 eo. quod autem idem Esaias dicit: et audiui uocem domini 
 dicentis: uade et dic populo huic: auditu audietis et 
 non intellegetis et uidentes uidebitis et non uidebitis, 
 hunc dominum apostolus Paulus, ut diximus, spiritum sanctum 
 esse confirmat. uides ergo, quod sanctus, sanctus, sanctus, haec 
 uox totam concelebrat trinitatem, et sicut in his tribus uerbis 
 nulla dissimilitudo, nulla est differentia, ita in trinitatis uirtute 
 nulla potest esse distantia. 
 
 Sed dicis: ex hoc minor esse sanctus spiritus euidenter 
 agnoscitur, quod dei digitus nuncupatur. non ita est. sed 
 quando audis de spiritu sancto dici: si ego in digito dei 
 eicio daemones, non gloriae diminutionem, sed substantiae 
 demonstrari noueris unitatem, nec honoris discrepantiam, sed 
 operis esse concordiam. quid ergo? quia spiritus sanctus 
 digitus interdum (dei) dicitur, ideo minor filio et patre creditur? 
 refuge huius persuasionis errorem, uide, ne aliquoties 
 in hac designatione digiti et patrem conprehendat et filium. 
 meminerimus non de uno digito dictum esse, cum legimus: 
 quoniam uidebo caelos tuos opera digitorum tuorum. 
 sed dicis in digitis de filio hoc tantum et spiritu sancto sub 
 quadam dualitate signari. ne hoc de duabus personis adserere 
 coneris, alio loco trium tantum Esaias digitorum numero loquitur 
 trinitatem dicens: quis appendit tribus digitis mo- . 
 lem terrae? quid euidentius de trinitatis unitate, quid clarius? 
 nonne hic in tribus digitis potentiae unius aequalitatem sub 
 quadam mysterii lance librauit? ergo, ut dictum est, cum 
 iam instructus sis de societate operis, non dubites de parilitate 
 uirtutis. dicendo ergo: quis appendit tribus digitis molem 
 terrae, hic specialiter loqui uoluit de cooperatione potentiae et 
 de unitate substantiae, quae una eademque esse in tribus digitis 
 adprobatur.

 

 
 
 
 Quamuis cor uestrum ad audiendum uerbum dei spiritus 
 sanctus semper accendat, ita ut uix possint uestra sancta desideria 
 satiari, tamen prouidendum est, ut ita uerbi dei praedicatio 
 temperetur, ut uobis iugiter desiderari et semper possit 
 augeri. ideo iam ista, quae dicta sunt, caritati uestrae sufficiant. 
 et quia aliquid de sermone isto uobis credidimus reseruandum, 
 si secundum uestram consuetudinem die crastina 
 maturius conueneritis, absque aliqua lassitudine matutinis explicitis, 
 quod ex industria reseruatum est, audietis praestante 
 domino nostro Iesu Christo, cui est honor in saecula saeculorum. 
 Amen.

XXXI. SERMO DE SPIRITU SANCTO. 
 Quod de diuinitate sancti spiritus hesterna die caritati uestrae 
 seruauimus, nunc, si iubetis, cum silentio et quiete oportune 
 uel congrue audire potestis. 
 
 Cum spiritus sancti personam propriam demonstremus et 
 patrem confiteamur ingenitum, filium uero cognoscamus unigenitum, 
 quaeris a me, utrum spiritus sanctus ingenitus an 
 genitus an quid aliud confitendus sit. scripturae sanctae de 
 potentia et deitate spiritus sancti loquuntur, utrum uero genitus 
 dici debeat an ingenitus, non loquuntur. uide, quas 
 sibi tenebras infidelitas facit. non uis scire, quod deus noluit 
 ignorari, et uis scire, quod non iussit inquiri. non dixit genitum, 
 ne filium crederes, non dixit ingenitum, ne patrem 
 putares, sed ad essentiae distinctionem procedere eum ex patre 
 testatus est, sicut legimus: paracletus, qui ex patre procedit. 
 quae cum sint, uel sic agnosce spiritum sanctum propriam 
 habere personam. praeter duos esse tertium probat 
 diuersitas nominis, procedentem ex deo non esse ordine uel

 

 
 
 
 gradu tertium monstrat unitas maiestatis. qui enim de interioribus 
 dei progreditur, non dei creatura, sed dei probatur 
 esse substantia. non scruteris, qualiter deus sit, quem deum 
 esse manifestum est. hic ratio latet, ueritas non latet. cur 
 interroges, quomodo sit socius et aequalis regis, quem regii 
 esse constat et honoris et generis. ex superfluo de nomine 
 agitur inquisitio, ubi non est de sublimitate dubitatio. ergo 
 quia spiritus sanctus ex utroque procedit, ideo dicit: qui 
 autem spiritum domini non habet, hic non est eius, 
 et alio loco: insufflauit et dixit: accipite spiritum 
 sanctum. 
 
 Utrum ingenitus an genitus sit, requiris. nihil ex hoc eloquia 
 sacra cecinerunt, nefas est inrumpere diuina silentia. quod 
 deus scripturis suis indicandum esse non credidit, interrogare 
 uel scire superflua curiositate noluit. numquid in hoc est 15 
 gloria uel substantia spiritus sancti, si aut ingenitus probetur 
 aut genitus? nam nec filio quicquam derogat, quod ingenitus 
 esse non legitur, nec patri, quod genitus non habetur. in 
 huiuscemodi sermonibus proprietas est appellationis, non diuersitas 
 potestatis uel maiestatis. genitus et ingenitus personae 
 est differentia, non naturae. 
 
 De spiritu uero sancto dominus et saluator noster iturus 
 ad caelum sic locutus est ad apostolos suos: cum, inquit, 
 uenerit paracletus, quem ego mittam uobis, spiritum 
 ueritatis, qui a patre procedit, ille testimonium perhibebitdeme, 
 et iterum: ille, inquit, docebit uos omnia. 
 quid est hoc, dilectissimi, quod missurum se ad docendos discipulos 
 saluator dixit spiritum sanctum? numquid non docuerat 
 apostolos suos aut semiplena putanda est Christi fuisse doctrina? 
 non, absque dubio. sed quia fides uestra in patre est et in

 

 
 
 
 filio et in spiritu sancto, hoc uoluit mittendo spiritum sanctum 
 saluator ostendere, quod ecclesias suas et uoluntas dei patris 
 aedificaret et passio filii redimeret et doctrina sancti spiritus 
 confirmaret. quomodo hoc agnosci euidentius potest? quomodo, 
 nisi quia ad redemptionem nostram deus pater filium suum 
 misit, filius nos sua passione saluauit, fidem autem nobis spiritus 
 sanctus inspirauit? ac sic salus ecclesiarum totius diuinae 
 trinitatis operatio est. pietas enim patris. humanum 
 genus perire noluit, filius nos de interitu liberauit, spiritus 
 sanctus ad caelestia nos regna perducit. 
 
 
 Ita tamen in spiritum sanctum credite, ut nec patrem eum 
 putetis esse nec filium, sed spiritum patris et filii. tota autem 
 ista trinitas unus deus est. nulla ibi dissimilitudo, nulla diuisio 
 est. si enim spiritus, qui in homine est, maior ipsius 
 hominis portio est, spiritus dei quomodo minor esse credendus 
 est? itaque spiritus sanctus nec pater est nec filius, sed spiritus 
 patris ac filii. 
 
 Quod autem spiritus sanctus patris spiritus sit, dominus et 
 saluator noster dixit: spiritus, inquit, qui a patre procedit. 
 quod uero idem spiritus sanctus etiam filii spiritus sit, apostolus 
 docens dicit: si quis spiritum Christi non habet, 
 hic non est eius. unde et dominus in euangelio post resurrectionem 
 suam ad discipulos suos ait: euntes baptizate 
 omnes gentes in nomine patris et filii et spiritus 
 sancti. in nomine, inquit, non in nominibus. pater itaque 
 deus, filius deus, spiritus sanctus deus non tres dii, sed unus 
 deus est. persona tres species diuidit, diuinitas iungit. maius 
 autem aut minus ignorat trinitas, deitas nescit, quia et, qui 
 deus est, non potest non esse perfectus. ideo et, qui non 
 credit in nomine spiritus sancti, nihil ei prodest patrem et 
 filium confiteri. 
 
 Ergo spiritus sanctus una fide credendus est, pari tremore 
 uenerandus. cum dixeris: pater, filius et spiritus sanctus, personas 
 explicuisti, cum dixeris: deus, substantiam demonstrasti.

 

 
 
 
 dicimus patrem et filium et spiritum sanctum, ne te aestimes 
 unam credere debere personam. item dicimus unum deum, 
 ne putes tres esse naturas. in his itaque tribus personis numerus 
 esse potest, ordo esse non potest. nam etsi distinctionem 
 recipit trinitas, gradum tamen nescit aequalitas. in trinitate 
 enim non est aut minus aliquid aut maius, quia, si in deo 
 aliquid minus dicitur, imperfecta diuinitas accusatur, ita tamen, 
 quod, qui in deitate minorem patre aut filio dicit spiritum 
 sanctum, non illi tantum iniuriam facit, quem minorem iudicat, 
 sed illi etiam, quem maiorem putat, quia, cum totius trinitatis 
 una aequalitas sit atque maiestas, quicquid contumeliae in 
 personam unius dicitur, a tota aequaliter trinitate sentitur. 
 
 Nos uero, carissimi, qui templum sancti spiritus esse meruimus, 
 adiuuante ipso spiritu sancto paremus domum, in quam 
 illum uenire, in qua delectet habitare. inuitet mundi cordis 
 nitor, sollicitet illum par rubentibus rosis castus pudor, sollicitet 
 candentibus liliis et odore similis et colore incontaminata 
 uirginitas, suscipiat illum benigna caritas, humanitas larga, 
 sublimis humilitas, hilaris misericordia, pura simplicitas. nihil 
 ibi de prisci hominis sordibus, nihil de lapsuris infirmitatibus 
 aeternus habitator, aeternitatis largitor inueniat. recedat turpissimae 
 uoluptatis luxuria, pallens conscientia, tristis metus, 
 nutans ebrietas et libido omni horrore deformior, ut, cum in 
 nobis ista defuerint, locum uirtutibus praeuius puritatis nitor 
 aperiens spiritum sanctum in domicilium paratae sibi habitationis 
 includat. hoc autem ideo suggessimus, carissimi, ut, 
 quantum possumus, totis uiribus cum dei adiutorio laboremus, 
 ne in nobis aut auaritia displiceat aut infidelitas langueat aut 
 libido sordescat, sed emendati penitus ac puri habitaculum dei 
 effici mereamur et spiritus sanctus, qui descendisse hodie in 
 apostolos legitur, semper in nobis habitare dignetur, cui est 
 honor et gloria cum patre et filio in saecula saeculorum. Amen.

 
 
 
 
 Cetera Fausti scripta a nobis nondum recensita postea publici 
 iuris faciemus; sunt autem fere haec: 
 
 I. Corpus illud sermonum a Gaigneio Parisiis 1547 primum 
 sub Eusebii Emiseni episcopi nomine editum et 
 ab Andrea Schotto auctum (Bibl. Patr. Colon. uol. V 
 et Bibl. Patr. Max. Lugd. uol. VI) . 
 
 II. Tractatus Fausti a P. Pithoeo editus (Ueterum aliquot 
 Galliae theologorum scripta Parisiis 1586] p.124 sqq.: 
 Fausti Regii Galliae episcopi de ratione fidei ad obiecta 
 quaedam responsio) . 
 
 111. Tractatus \'Faustini\' de symbolo, quem Caspari (Alte 
 und neue Quellen zur Geschichte des taufsymbols 
 [Christianiae 1879] p. 250 sqq.) primum edidit . 
 
 Alia quaedam scripta a uiris doctis his ipsis temporibus 
 Fausto attributa non esse episcopi Reiensis demonstrasse nobis 
 uidemur, cf. Prolegomena .