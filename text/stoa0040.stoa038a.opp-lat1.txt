Quodam die in diebus sanctis octauarum, cum mane 
 apud me fuissent multi fratres laici christiani et in loco 
 solito consedissemus, ortus est sermo de religione christiana 
 aduersus praesumptionem et tamquam miram et magnam 
 scientiam paganorum: quem recordatum atque conpletum litteris 
 mandandum putaui non expressis personis contradicentium, 
 quamuis christiani essent et magis contradicendo quaerere 
 uiderentur, quid paganis responderi oporteret. cum ergo 
 de diuinatione daemonum quaereretur et affirmaretur praedixisse 
 nescio quem euersionem templi Serapis, quae in Alexandria 
 facta est, respondi non esse mirandum, si istam euersionem 
 templis et simulacris suis inminere daemones et scire 
 et praedicere potuerunt sicut alia multa, quantum eis nosse 
 et praenuntiare permittitur.

Et cum mihi referretur: non ergo sunt malae diuinationes

 
 
 
 huius modi nec deo displicent — alioquin omnipotens et 
 iustus ista fieri non permitteret, si mala et iniusta essent — 
 respondi non ideo haec uideri iusta debere, quod ea fieri permittit 
 omnipotentissimus et iustissimus deus; nam et alia 
 multa manifestissime iniuste fieri, sicut homicidia, adulteria, 
 furta, rapinas et cetera huius modi: quae quamuis iusto deo 
 eo quod iniusta sint sine dubitatione displiceant, idem tamen 
 omnipotens ea fieri certa iudicii sui ratione permittit non 
 utique inpune, sed ad eorum damnationem, a quibus fiunt 
 quae displicent iusto.

Et cum e contrario diceretur non quidem esse dubitandum, 
 quod omnipotens et iustus sit deus, sed haec humana 
 peccata, quae contra societatem hominum fierent, non eum 
 curare, dum fierent ■— propterea posse fieri: quae utique fieri 
 non possent, si omnipotens non siuisset; illa uero, quae ad 
 ipsum religionis cultum pertineant, nullo modo ab eo credendum 
 esse contemni. ac per hoc fieri non potuisse, nisi ei 
 placuissent. et ideo mala ea putari non oportere — ad hoc quoque 
 respondi: nunc ergo ei displicent, cum templa et simulacra 
 euertuntur et illa gentium sacrificia, si facta fuerint. 
 puniuntur. sicut enim dicitur non ea fieri potuisse, nisi deo 
 placuissent, et ideo bona putanda, quoniam iusto placent, ita 
 dici potest non ea prohiberi, euerti, puniri potuisse, nisi deo

 
 
 
 displicerent; ac per hoc si tunc ideo recte fiebant, quia iusto 
 deo placere hinc ostendebantur, quod ab illo fieri sinebantur, 
 ideo nunc inique fiunt, quia deo displicere hinc ostenduntur, 
 quod ea uel iubet uel permittit euerti.

Contra hoc dictum est iniusta quidem esse nunc ista, 
 non tamen mala, et ideo iniusta, quia contra leges, quibus 
 prohibentur, fiunt, ideo autem non mala, quia, si mala essent, 
 numquam deo utique placuissent; porro si numquam placuissent, 
 numquam facta essent illo non sinente, qui omnia potest 
 et qui talia non contemneret, quando tam magna sunt, ut 
 contra ipsam religionem, qua deus colitur, fierent, si male 
 fierent. hic ego, si propterea, inquam, mala non sunt, quia 
 deo placere hinc probantur, quod ea fieri sinit omnipotens, 
 quomodo erit bonum, quod fieri prohibentur et euertuntur? 
 si autem hoc bonum non est, quod euertuntur, quae deo placent, 
 hoc fieri non sineret omnipotens, quia et hoc contra 
 religionem fit, qua colitur deus, si ea, quae deo placent, ab 
 hominibus euertuntur. si autem hoc, cum male fiat, permittit 
 omnipotens, non ideo putanda sunt illa bona, quod ea fieri 
 permisit omnipotens.

Dictum contra est concedendum esse nunc ista recte 
 non fieri, immo ideo prorsus iam non fieri, quod omnipotenti 
 nunc displicent, uerumtamen placuisse, cum fierent; nos enim 
 nescire, unde tunc placuerint, nunc autem unde displiceant,

 
 
 ++ 
 dum tamen certum sit nec tunc fieri potuisse, nisi placuissent 
 omnipotenti. nec nunc cessasse, nisi displicuissent omnipotenti.. 
 ad hoc ego, cur ergo, inquam, et nunc talia clanculo 
 fiunt, quae uel perpetuo delitiscunt uel deprehensa puniuntur, 
 si nihil horum fieri sinit omnipotens, nisi quod ei iusto placet, 
 cum iusto quod iniustum est placere non possit? contra hoc 
 dictum est nunc omnino talia non fieri. sacra enim illa, 
 inquit, non fiunt, quae pontificalibus conscripta sunt libris; 
 ea quippe tunc recte fiebant, ea tunc deo placere demonstrabantur 
 eo ipso, quod ab omnipotente ac iusto fieri sinebantur; 
 si quid autem nunc prohibitorum sacrificiorum fit occulte 
 atque inlicite, non est illi pontificali sacrificiorum generi conparandum, 
 sed in eodem deputandum, quod etiam nocturno fit 
 tempore, cum haec omnia inlicita ipsis pontificalibus libris 
 certum sit prohiberi atque damnari. hic respondi: cur ergo 
 uel talia permittit deus fieri, si nihil eorum malefactorum 
 contemnit, quae contra religionem fiunt, cum praesertim haec 
 eum curare hinc etiam cogantur concedere, qui pontificales 
 libros magni aestimant, quod ea, quae his libris prohibentur. 
 utique diuinitus prohiberi asserunt? quomodo ergo diuinitus 
 prohibentur, nisi quia displicent deo, quae utique prohibendo 
 non solum sibi displicere, uerum etiam curare se ostendit 
 neque omnino contemnere? unde colligitur, quod deus aliquid 
 et improbet iustus et tamen permittat omnipotens.

Haec cum dicta essent, concessum est non ideo putandum 
 aliquid iuste ac bene fieri, quia id deus, cum haec prohibenda 
 curet, fieri tamen sinit, fatendumque esse etiam illa 
 mala, quae contra religionem, qua deus colitur, fiunt, et dis-. 
 plicere deo iusto et ratione iudicii eius ab omnipotente permitti; 
 sed aliud iam esse tractandum, unde sint diuinationes 
 uel daemonum uel quilibet illi sint, quos deos pagani uocant; 
 uidendum enim esse, ne forte non quidem propterea haec bona 
 putanda sint, quia ea fieri permittit omnipotens, sed ideo, 
 quia tam magna sunt, ut nonnisi dei potentiae, tribuenda esse 
 uideantur. ad hoc me postea responsurum esse promisi, quoniam 
 tunc hora prodeundi ad populum iam nos urguebat, nec 
 distuli, cum spatium datum est scribendo, et illa retexere et 
 ista subtexere.

Daemonum eam esse naturam, ut aerii corporis sensu 
 terrenorum corporum sensum facile praecedant, celeritate etiam 
 propter eiusdem aerii corporis superiorem mobilitatem non 
 solum cursus quorumlibet hominum uel ferarum, uerum etiam 
 uolatus auium inconparabiliter uincant. quibus duabus rebus, 
 quantum ad aerium corpus attinet, praediti, hoc est acrimonia 
 sensus et celeritate motus, multo ante cognita praenuntiant 
 uel nuntiant, quae homines pro sensus terreni tarditate

 
 
 
 mirentur. accessit etiam daemonibus per tam longum tempus. 
 quo eorum uita protenditur, rerum longe maior experientia, 
 quam potest hominibus propter breuitatem uitae prouenire. 
 per has efficacias, quas aerii corporis natura sortita est, non 
 solum multa futura praedicunt daemones, uerum etiam multa 
 mira faciunt. quae quoniam homines dicere ac facere non 
 possunt, eos dignos quidam, quibus seruiant et quibus diuinos 
 honores deferant, arbitrantur instigante maxime uitio curiositatis 
 propter amorem felicitatis falsae atque terrenae excellentiae 
 temporalis. qui autem se ab his cupiditatibus mundant 
 nec eis se ferendos rapiendosque permittunt, sed inquirunt et 
 amant aliquid, quod eodem modo semper est, cuius participatione 
 beati sint, primum considerant non ideo sibi praeponendos 
 esse daemones, quod acriore sensu corporis praeualent. 
 aerii scilicet, hoc est subtilioris elementi, quia nec in ipsis 
 terrenis corporibus bestias sibi praeponendas putant, quae 
 acrius multa praesentiunt; uelut sagacem canem, quia latentem 
 feram olfactu acerrimo sic inuenit, ut ad eam capiendam 
 ducatum quendam homini praebeat, non utique prudentiore 
 intellectu animi, sed acutiore corporis sensu; uel uulturem. 
 quia proiecto cadauere ex inprouisa longinquitate aduolat: 
 nec aquilam, quia sublimiter uolans de tanto interuallo natantem 
 sub fluctibus piscem dicitur peruidere et grauiter aquis 
 inlisa exertis pedibus atque unguibus rapere; nec alia multa

 
 
 
 animantium genera, quae inter herbas saluti suae noxias pascendo 
 circumerrant nec aliquid earum, quo laedantur, adtingunt, 
 cum eas homo uix experiendo cauere didicerit et 
 multa innoxia, quod sint inexperta, formidet. unde conicere 
 facile est, quanto possit in aeriis corporibus sensus esse 
 acrior. nec ideo tamen daemones, qui eo praediti sunt, bonis 
 hominibus praeponendos prudens quisque censuerit. hoc et de 
 corporum celeritate dixerim. et hac enim praestantia non 
 solum a uolucribus homines, uerum etiam a multis quadrupedibus 
 ita superantur, ut in eorum conparatione plumbei 
 deputandi sint; nec tamen ideo sibi haec animantium genera 
 existimant praeponenda, quibus capiendis, mansuefaciendis atque 
 in suae uoluntatis usum commodumque redigendis non 
 ui corporis, sed rationis imperant. 
 
 Illam uero tertiam daemonum potentiam, quod diuturna 
 rerum experientia quemadmodum praenoscant atque 
 praenuntient multa didicerunt, ita contemnunt, qui haec uigilanter 
 curant a uerissimae lucis ueritate discernere, ut nec 
 malos senes plura expertos et ob hoc quasi doctiores ideo 
 probi adulescentes sibi antecellere existiment nec medicos nec 
 nautas nec agricolas,, quos prauae uoluntatis et iniquis moribus 
 uiderint, ideo putent sibi esse praeferendos, quod illi 
 de ualitudinibus, illi de tempestatibus, illi de arbustorum

 
 
 
 fructuumque generibus multa ita praenuntiant, ut harum 
 rerum inexperto diuinare uideantur.

Quod uero non solum quaedam daemones futura praedicunt, 
 uerum etiam quaedam mira faciunt, pro ipsa utique 
 sui corporis excellentia, cur non contemnatur a prudentibus, 
 cum plerique iniqui ac perditi homines ita exerceant corpora 
 sua tantaque diuersis artibus possint, ut ea qui haec nesciunt 
 nec aliquando uiderunt, etiam narrata ut credant? quam 
 multa funiambuli ceterique theatrici artifices, quam multa 
 opifices maximeque mechanici miranda fecerunt? num ideo 
 meliores sunt bonis et sancta pietate praeditis hominibus? 
 quae ideo commemoraui, ut qui haec sine peruicacia et sine 
 uana resistendi animositate considerat, simul cogitet, si de 
 subiacenti crassiore materia uel sui quisque corporis uel terrae 
 et aquae, lapidum atque lignorum metallorumque uariorum 
 tanta quidam homines possunt, ut eos illi, qui haec non possunt, 
 plerumque stupendo in sui comparatione diuinos uocent, 
 cum quidam illorum sint artibus potentiores, quidam istorum 
 moribus meliores. quanto maiora et mirabiliora pro subtilissimi 
 corporis, hoc est aerii facultate ac facilitate daemones 
 possint, cum tamen sint prauitate uoluntatis maximeque

 
 
 
 superbiae fastu et inuidentiae malitia spiritus inmundi atque peruersi! 
 quantum autem ualeat aeris elementum, quo eorum 
 corpora praeualent, ad multa uisibilia inuisibiliter molienda, 
 mouenda, mutanda atque uersanda longum est nunc demonstrare 
 et puto quod uel mediocriter consideranti facile occurrat.

Quae cum ita sint, primum sciendum est, quoniam 
 de diuinatione daemonum quaestio est, illos ea plerumque 
 praenuntiare, quae ipsi facturi sunt. accipiunt enim saepe 
 potestatem et morbos inmittere et ipsum aerem uitiando morbidum 
 reddere et peruersis atque amatoribus terrenorum commodorum 
 malefacta suadere, de quorum moribus certi sunt, 
 quod sint eis talia suadentibus consensuri. suadent autem 
 miris et inuisibilibus modis per illam subtilitatem corporum 
 suorum corpora hominum non sentientium penetrando et se 
 cogitationibus eorum per quaedam imaginaria uisa miscendo, 
 siue uigilantium siue dormientium. aliquando autem non quae 
 ipsi faciunt, sed quae naturalibus signis futura praenoscunt, 
 quae signa in hominum sensus uenire non possunt, ante praedicunt. 
 neque enim quia praeuidet medicus, quod non praeuidet 
 eius artis ignarus, ideo iam diuinus habendus est. quid 
 autem mirum, si quemadmodum ille in corporis humani uel 
 perturbata uel modificata temperie seu bonas seu malas

 
 
 
 futuras praeuidet ualitudines, sic daemon in aeris affectione atque 
 ordinatione sibi nota, nobis ignota futuras praeuidet tempestates\'? 
 aliquando et hominum dispositiones non solum uoce 
 prolatas, uerum etiam cogitatione conceptas, cura signa quaedam 
 ex animo exprimuntur in corpore, tota facilitate perdiscunt 
 atque hinc etiam multa futura praenuntiant, aliis 
 uidelicet mira, qui ista disposita non nouerunt. sicut enim 
 adparet concitatior animi motus in uultu, ut ab hominibus 
 quoque aliquid forinsecus agnoscatur, quod intrinsecus agitur, 
 ita non debet esse incredibile, si etiam leniores cogitationes 
 dant aliqua signa per corpus, quae obtuso sensu hominum 
 cognosci non possunt, acuto autem daemonum possunt.

Hac atque huius modi facultate multa daemones futura 
 praenuntiant, cum tamen ab eis longe sit altitudo illius prophetiae, 
 quam deus per sanctos angelos et prophetas operatur. 
 nam si quid de illa dei dispositione praenuntiant, audiunt. 
 ut praenuntient; et cum ea praedicunt, quae inde audiunt, 
 non fallunt neque falluntur; ueracissima enim sunt angelica 
 et prophetica oracula. sic autem indignanter accipitur, quod 
 aliqua etiam talia daemones audiant et praedicant, quasi aliquid 
 indignum sit, ut quod ideo dicitur, ut hominibus innotescat, 
 hoc non solum boni, uerum etiam mali non taceant.

 

 
 
 
 cum in ipsis hominibus etiam uitae bonae praecepta uideamus 
 pariter a iustis peruersisque cantari, non obesse aliquid, immo 
 etiam prodesse ad maiorem notitiam famamque ueritatis, cum 
 de illa etiam hi quidquid nouerunt dicunt, qui ei peruersis 
 moribus contradicunt. in ceteris autem suis praedicationibus 
 daemones plerumque falluntur et fallunt. falluntur quidem, 
 quia, cum suas dispositiones praenuntiant, ex inprouiso de- . 
 super aliquid iubetur, quod eorum consilia cuncta perturbet. 
 uelut si aliquid disponant quilibet homines quibusque potestatibus 
 subditi, quod non prohibituros suos praepositos arbitrentur 
 idque facturos se esse promittant, at illi, penes quos 
 maior potestas est, ex alio superiore consilio hoc totum dispositum 
 atque praeparatum repente prohibeant. falluntur etiam 
 in causis naturalibus — sicut medici et nautae et agricolae, 
 sed longe acutius longeque praestantius pro aerii corporis 
 sensu sollertiore et exercitatiore praenoscunt — quia et haec 
 ab angelis deo summo pie seruientibus ex alia dispositione 
 ignota daemonibus ex inprouiso ac repente mutantur. tamquam 
 si aliquid aegro extrinsecus accidat, quo moriatur, quem medicus 
 ueris salutis praecedentibus signis uicturum esse promiserat; 
 aut si aeris qualitate praeuisa diu flaturum illum

 

 

 
 
 
 uentum nautarum aliqui praedixissent, cui dominus Christus 
 cum discipulis nauigans, ut quiesceret, imperauit, et facta 
 est tranquillitas magna; uel si agricola illo anno fructificaturam 
 uitem aliquam polliceatur, naturam utique terrae et 
 numerum seminum callens, quo tamen anno eam uel inprouisa 
 caeli intemperies arefaciat uel aliqua iussio potentioris 
 eradicet: ita multa etiam ad praescientiam praedictionemque 
 daemonum pertinentia, quae minoribus et usitatioribus causis 
 futura praeuidentur, eadem maioribus et occultioribus causis 
 inpedita mutantur. fallunt autem etiam studio fallendi et inuida 
 uoluntate, qua hominum errore laetantur. sed ne apud 
 cultores suos pondus auctoritatis amittant, id agunt, ut interpretibus 
 suis signorumque suorum coniectoribus culpa tribuatur, 
 quando uel decepti fuerint uel mentiti.

Quid ergo mirum, si iam inminente templorum et 
 simulacrorum euersione, quam prophetae dei summi tanto 
 ante praedixerant, Serapis daemon alicui cultorum suorum

 

 
 
 
 hoc de proximo prodidit, ut suam quasi diuinitatem recedens 
 uel fugiens commendaret? 
 
 Fugantur enim isti uel etiam iussis superioribus conligati 
 abstrahuntur et alienantur a locis suis, ut de rebus, 
 quibus dominabantur quibusque colebantur, fiat uoluntas dei, 
 qui hoc tanto ante per omnes gentes futurum esse praedixit 
 et, ut per suos fideles fieret, imperauit. cur autem hoc non 
 sineretur daemon praedicere. cum sibi iam praenosceret inminere, 
 cum haec praedictio et prophetis adtestaretur, a quibus 
 sunt ista conscripta, et prudentibus daretur intellegi, quam 
 uigilanter esset daemonum cauenda fallacia cultusque fugiendus? 
 qui cum ante per tam longum tempus in templis suis 
 haec futura tacuissent, quae per prophetas praedicta ignorare 
 non possent, posteaquam adpropinquare coeperunt, uoluerunt 
 ea quasi praedicere, ne ignari uictique putarentur. cum igitur 
 tam longe ante praedictum esset atque conscriptum, ut alia 
 interim taceam, illud, quod Sophonias propheta dicit: praeualebit 
 dominus aduersus eos et exterminabit 
 omnes deos gentium terrae, et adorabunt eum 
 unusquisque de loco suo, omnes insulae gentium, 
 aut non credebant ista sibi euentura, qui in templis gentium 
 colebantur, et haec ideo per suos uates ac fanaticos

 

 

 
 
 
 frequentare noluerunt — sicut eorum poeta Iunonem inducit non 
 omni modo credentem, quae de Turni morte Iuppiter dixerat: 
 Iuno autem ab istis potestas aeria praedicatur, quae apud 
 Virgilium sic loquitur: 
 
 nunc manet insontem grauis exitus, aut ego ueri 
 uana feror. quod ut o potius formidine falsa 
 ludar et in Melius tua, qui potes, orsa reflectas! — 
 
 aut ergo ista sibi, quae per prophetas praedicta nouerant, 
 posse accidere daemones, hoc est potestates aeriae, dubitabant 
 et propterea praedicationem eorum celebrare noluerunt — et 
 hinc intellegendum est quales sint — aut, cum ea uentura 
 certissime scirent, ideo per sua templa tacuerunt, ne iam 
 tunc inciperent ab hominibus intellegentibus deseri atque contemni, 
 quod de templorum et simulacrorum suorum futura 
 euersione eis prophetis adtestarentur, qui eos coli prohibebant. 
 nunc uero, posteaquam tempus aduenit, quo conplerentur uaticinia 
 prophetarum dei unius, qui istos falsos deos dicit et. 
 ne colantur, uehementissime praecipit, cur non hoc etiam ipsi 
 completum praedicere sinerentur, unde clarius adpareret eos 
 haec antea uel minime credidisse uel suis cultoribus enuntiare 
 timuisse, in fine autem, tamquam nihil amplius habentes

 

 
 
 
 quod agerent, etiam ibi uoluisse suam ostendere diuinationem, 
 ubi iam produntur diu simulasse diuinitatem?

Quod autem dicunt reliqui eorum cultores etiam 
 suorum quibusdam libris haec praecognita contineri, quamquam 
 ex rebus inpletis conficta putanda sint, quae in eorum 
 templis tam longo antea tempore populis eorum, si uera 
 essent, innotescere debuerunt, sicut nostra non solum in ecclesiis 
 nostris, uerum etiam — quod ad grauius testimonium 
 contra omnes inimicos ualet — in iudaeorum synagogis antiquissima 
 et notissima recitantur: tamen nec ipsa ista, quae 
 ab eis uix raro et clanculo proferuntur, mouere nos debent, 
 si cuiquam daemonum extortum est id prodere cultoribus suis, 
 quod didicerat ex eloquiis prophetarum uel ex oraculis angelorum, 
 quod cur non fieret, cum et ista non sit oppugnatio, 
 sed adtestatio ueritatis? illud enim, quod solum ab eis flagitandum 
 est, nec umquam antea protulerunt nec umquam 
 postea nisi forte confictum proferre conabuntur, aliquid deos 
 suos per uates suos contra deum Israhel ausos fuisse praedicere 
 aut dicere. de quo deo doctissimi eorum auctores, qui 
 omnia illa legere ac nosse potuerunt, magis quaesierunt, quis 
 deus esset quam deum negare potuerunt. porro autem deus 
 iste, quem nullus eorum negare ausus est uerum deum, qui

 
 
 
 et si negaret, non solum subiaceret debitis poenis, uerum 
 etiam certis conuinceretur effectis: iste ergo deus, quem nemo, 
 ut dixi, illorum negare ausus est uerum deum, illos falsos 
 esse deos et omnino deserendos eorumque templa et simulacra 
 euertenda per suos uates, hoc est prophetas, aperta denuntiatione 
 praedixit, aperta potestate praecepit, aperta ueritate conpleuit. 
 unde quis usque adeo desipiat, qui non eum potius 
 colendum eligat, quem coli non prohibent, quos colebat? 
 quem procul dubio cum colere coeperit, illos utique non est 
 culturas, quos prohibet coli quem colit.

Quod autem ipsum essent culturae gentes exterminatis 
 diis falsis, quos antea colebant, a prophetis eius esse 
 praedictum paulo ante commemoraui et nunc repeto. praeualebit, 
 inquit, dominus aduersus eos et exterminabit 
 omnes deos gentium terrae, et adorabunt 
 eum unusquisque de loco suo, omnes insulae gentium. 
 neque solae insulae, sed ita omnes gentes, ut etiam 
 omnes insulae gentium, quandoquidem alibi non insulas 
 nominat, sed uniuersum orbem terrarum dicens: commemorabuntur 
 et conuertentur ad dominum uniuersi 
 fines terrae, et adorabunt in conspectu eius uniuersae 
 patriae gentium, quoniam domini est

 

 
 
 
 regnum, et ipse dominabitur gentium. haec autem per 
 Christum fuisse conplenda et aliis pluribus testimoniis et in 
 eodem ipso psalmo, unde hoc commemoraui, satis adparet. 
 cum enim paulo superius futuram passionem suam per 
 prophetam ipse loqueretur dicens: foderunt manus meas 
 et pedes meos, dinumerauerunt omnia ossa mea; 
 ipsi uero considerauerunt et conspexerunt me. 
 diuiserunt sibi uestimenta mea, et super uestimentum 
 meum miserunt sortem, paulo post infert 
 illud, quod posui: commemorabuntur et conuertentur 
 ad dominum uniuersi fines terrae et cetera. quamquam 
 et illud testimonium, quod prius adhibui, ubi dictum 
 est: praeualebit dominus aduersus eos, et exterminabit 
 omnes deos gentium terrae, in eo, quod positum 
 est \'praeualebit\', satis ostenditur etiam hoc praenuntiatum, 
 quod pagani prius oppugnaturi essent ecclesiam nomenque 
 christianum, quantum ualerent, persecuturi, ut, si fieri posset, 
 de terra omnino deleretur. et quia eos patientia martyrum 
 et magnitudine miraculorum et consequente fide populorum 
 erat superaturus, ideo sic dictum est: praeualebit dominus 
 aduersus eos. non enim diceretur: praeualebit 
 aduersus eos, nisi oppugnando illi resisterent. unde et in 
 psalmo ita prophetatum est: ut quid fremuerunt gentes, 
 et populi meditati sunt inania? adstiterunt reges

 

 
 
 
 terrae, et principes conuenerunt in unum aduersus 
 dominum et aduersus Christum eius. et paulo post 
 dicit: dominus dixit ad me: filius meus es tu, ego 
 hodie genui te; postula a me, et dabo tibi gentes hereditatem 
 tuam et possessionem tuam terminos 
 terrae. ecce unde dictum est et in alio psalmo, quod superius 
 interposui: commemorabuntur et conuertentur ad 
 dominum uniuersi fines terrae. his atque huius modi 
 propheticis documentis praedictum ostenditur, quod uidemus 
 inpleri per Christum, futurum fuisse, ut deus Israhel, quem 
 unum uerum deum intellegimus, non in una ipsa gente, quae 
 appellata est Israhel, sed in omnibus gentibus coleretur et 
 omnes falsos deos gentium et a templis eorum et a cordibus 
 cultorum suorum amoliretur.

Eant nunc isti et adhuc contra christianam religionem, 
 contra uerum dei cultum uanitates pristinas defensitare 
 audeant, ut cum strepitu pereant. nam et hoc de illis 
 praedictum est in Psalmis dicente propheta: sedisti super 
 thronum, qui iudicas aequitatem. increpasti gentes, 
 et periit inpius; nomen eorum delesti in aeternum 
 et in saeculum saeculi. inimici defecerunt 
 frameae in finem, et ciuitates eorum destruxisti: 
 periit memoria eorum cum strepitu. et dominus 
 in aeternum manet. necesse est ergo, ut inpleantur haec

 

 
 
 
 omnia; nec quod adhuc audent ipsi pauci, qui remanserunt, 
 uaniloquas suas ostentare doctrinas et christianos tamquam 
 inperitissimos inridere, moueri debemus, dum in eis inpleri 
 ea, quae praedicta sunt, uideamus. ipsa quippe uelut inperitiae 
 stultitia christianorum, quae humilibus et sanctis eiusque 
 diligenter studiosis adparet excelsa et sola uera sapientia, 
 ipsa, inquam, uelut stultitia christianorum eos ad istam 
 paucitatem redigit, quoniam, sicut dicit apostolus, stultam 
 fecit deus sapientiam huius mundi. deinde subiungit 
 rem mirabilem, si quis intellegat, et ita sequitur: nam quoniam 
 in dei sapientia non cognouit mundus per sapientiam 
 deum, placuit deo per stultitiam praedicationis 
 saluos facere credentes; quoniam quidem Iudaei 
 signa petunt et Graeci sapientiam quaerunt, nos autem 
 praedicamus Christum crucifixum, Iudaeis quidem 
 scandalum, gentibus autem stultitiam, ipsis uero uocatis, 
 Iudaeis et Graecis, Christum dei uirtutem et 
 dei sapientiam; quoniam quod stultum est dei, sapientius 
 est hominibus, et quod infirmum est dei, fortius 
 est hominibus. inrideant ergo, quantum possunt, tamquam inperitiam 
 et stultitiam nostram et iactent doctrinam et sapientiam 
 suam. illud scio, quod isti inrisores nostri pauciores 
 sunt hoc anno, quam fuerunt priore anno. ex quo enim

 

 
 
 
 fremuerunt gentes, et populi meditati sunt inania aduersus 
 dominum et aduersus Christum eius, quando ab eis fundebatur 
 sanguis sanctorum et uastabatur ecclesia, usque ad 
 hoc tempus et deinceps cotidie minuuntur. nos autem aduersus 
 eorum obprobria et superbas inrisiones fortissimos reddunt oracula 
 dei nostri, quae de hac quoque re uidemus et gaudemus 
 inpleri. sic enim loquitur propheta: audite me, qui scitis 
 iudicium, populus meus, in quorum corde lex mea est; 
 obprobrium hominum nolite metuere, et detractatione 
 eorum ne superemini, nec quod uos spernant, magni 
 duxeritis. sicut enim uestimentum ita per tempus 
 absumentur et sicut lana a tinea comedentur, iustitia 
 autem mea in aeternum manet. legant tamen haec nostra, 
 si dignantur. cum ad nos contradictiones eorum peruenerint, 
 quantum dominus adiuuat, respondebimus.

LOCI LIBR. RETRACTATIONVM. 
 
 De diuinatione daemonum pag. 608, 3-5. 
 
 Retract. II 30. In eius autem quodam loco, ubi dixi daemones 
 aliquando et hominum dispositiones non 
 solum uoce prolatas, uerum etiam cogitatione 
 conceptas, cum signa quaedam ex animo exprimuntur 
 in corpore, tota facilitate perdiscere, rem dixi 
 occultissimam audaciore asseueratione quam debui. nam peruenire 
 ista ad notitiam daemonum per nonnulla etiam experimenta 
 compertum est; sed utrum signa quaedam dentur ex 
 corpore cogitantium illis sensibilia, nos autem latentia, an 
 alia ui et ea spiritali ista cognoscant, aut difficillime potest 
 ab hominibus aut omnino non potest inueniri.