Fortasse plerosque psalmi titulus offenderit, quem audistis 
 legi, quod uenit ad eum Nathan propheta, cum intrauit 
 ad Betsabee. simul etiam non mediocre scrupulum 
 mouere potuit inperitis euangelii lectio, quae decursa 
 est, in quo aduertistis adulteram Christo oblatam eandemque 
 sine damnatione dimissam. nam profecto si quis ea auribus 
 accipiat otiosis, incentiuum erroris incurrit, cum legit sancti 
 uiri adulterium et adulterae absolutionem, humano propemodum 
 diuinoque lapsus exemplo, quod et homo putauerit 
 adulterium esse faciendum et deus censuerit adulterium non 
 esse damnandum. lubrica igitur ad lapsum uia uel ueniae 
 uel concupiscentiae.

accedit illud, quod ipsas faces iuuenilis 
 lasciuiae uidetur accendere, quia adulterium suum non erubuerit, 
 non celauerit, sed quadam diuini carminis praedicatione 
 uulgarit. quid ergo? tam inpudens et inprouidus sanctus

 

 
 
 
 Dauid fuit, ut ipse suum cantaret obprobrium, maxime cum 
 ipse in alio quoque, qui hodie decursus est, psalmo dixerit: 
 usquequo peccatores, domine, usquequo peccatores 
 gloriabuntur? alios de peccato gloriari prohibet, 
 et ipse etiam sacrato carmine gloriatur? quomodo igitur ista 
 distinguimus ?

Esto tamen, Dauid petulanter errauerit: numquid et 
 Christus errauit, ut putemus eum non rectum habuisse 
 iudicium ? bene ergo quasi ad eos Dauid hodie prophetauit 
 dicens: intellegite insipientes et stulti aliquando 10\' 
 sapite. quomodo enim Christus potuit errare? fas non est 
 ut hoc in sensus nostros ueniat. qui plantauit aurem 
 non audit aut qui finxit oculum non considerat? 
 qui corripit gentes non arguet, qui docet hominem 
 scientiam? Christus ergo interrogare culpam et accusationem 
 iustam audire nescius? Christus petulantiam potuit 
 adprobare ? Christus, qui corripit gentes, arguendam adulteram 
 non putauit? Christus, qui nouit uniuscuiusque cordis interna, 
 scientiam docet legis, aut falli potuit errato aut contra legis 
 seriem iudicare? et quomodo ipse dixit: non ueni legem 
 soluere, sed adimplere? Christus, qui condemnat 
 occulta, potuit dissimulare uulgata? Christus, qui fecit tempora, 
 potest nescire tempora? qui nouit cogitationes uanas 
 hominum, non nouit etiam criminosas?

et ideo satis illis 
 responsum sit, qui cum creatorem negare non possint, negant 
 tamen potentiam creatoris, qui cum sapientiam fateantur, 
 insipientiam adserunt, obiciendo ei inprudentiam futurorum. 

 

 
 
 
 de quo possim latius disserere, sed alius propositus nobis 
 uidetur esse tractatus. et licet diuersarum series decursa sit 
 lectionum, ad eandem tamen adsertionem proficiunt et maxime 
 psalmi titulus et euangelica lectio. sed quamuis una conueniat 
 adsertio, tamen iuxta ordinem lectionum sit ordo tractatus et 
 ideo de titulo prius psalmi tractandum uidetur.

Proposita est bistorill, quae adultenum habeat et homicidium. 
 nam ita repperimus in libro scriptum esse Regnorum, 
 quia Dauid rex, cum deambularet in domo sua, lauantem se 
 Uri uidit uxorem, amauit ilico et iussit accersiri. deinde 
 uirum eius innocentem, ut scriptura inducit, bellatoribus obici 
 iussit acerrimis, ut ui opprimeretur hostili. haec facta sunt 
 nec negantur. quomodo igitur defendentur? bene admonet 
 euangelica lectio, etiam cum peccatum appareat, sobrium 
 tamen debere iudicis esse iudicium ac memorem unumquemque- 
 . que esse oportere suae condicionis et meriti. saepe enim 
 etiam in iudicando maius peccatum iudicii est quam peccatum 
 ipsius de quo fuerit iudicatum. nam si praescriptum est a 
 quibusdam sapientibus mundi, ut in iudicando caueatur, ne 
 maior poena quam culpa sit, idque seruatur, quanto magis 
 id seruandum uidetur, ut unusquisque de alio iudicaturus de 
 se ipso prius iudicet nec minora in alio errata condemnet, 
 cum ipse grauiora commiserit. quis es igitur tu, qui Dauid 
 sanctum uirum iudicas? gentili dico, Iudaeo dico, Christiano

 

 
 
 
 dico. et ideo mihi tripertito distinguendus uidetur esse tractatus, 
 unus aduersus gentiles, alius aduersus Iudaeos, tertius 
 apud Christianos.

Primus igitur aduersus gentiles mihi sermo est, qui ple- rumque obiectare consuerunt: ecce quomodo Christiani innocentiam 
 sequuntur, fidem praeferunt, religionem uenerantur, 
 castitatem docent, quorum principes et homicidia et adulteria 
 fecisse produntur? ipse Dauid, de cuius genere, ut dicitis, 
 nasci Christus elegit, ipse et homicidia sua et adulteria 
 decantauit. quales possunt esse discipuli, quorum tales 
 magistri sunt V quid igitur?

negamus factum an repudiamus 
 magistrum? nihil horum; sed qui speciem obicit communitatem 
 consideret. species facti est communitas naturae. nihil 
 igitur mirum si intra generalitatem species est. agnosco enim 
 hominem fuisse Dauid, et nihil mirum: agnosco commune, 
 ut homo peccet. nec enim noua infirmitas condicionis humanae 
 magisque mirum uidetur, si homo peccato careat quam si 
 peccatum incidat. fecit igitur peccatum sanctus Dauid — nullo 
 ambiguo uos tenebo —, fecit adulterium, commentus est 
 homicidium et commentus est et peregit. peccauit quod 
 solent reges, sed paenitentiam gessit et fleuit, quod non 
 solent reges. rogauit ueniam non adrogans potestatis, sed 
 infirmitatis suae conscius, prostratus in terram cilicio se 
 operuit, oblitus imperii et memor culpae.

J Quem mihi tu huiusce modi repperias uirum, qui in potestate 
 constitutus non magis crimina sua diligat, culpam

 

 
 
 
 praedicet, peccata defendat: qui putet sibi quod non decet 
 non licere: qui se legibus obstringat suis et quod per iustitiam 
 non licet nec per potestatem licere cognoscat? non 
 enim soluit potestas iustitiam, sed iustitia. potestatem, non 
 legibus rex solutus est, sed leges suo soluit exemplo. an fieri 
 potest <ut>

qui de aliis iudicat suo ipse sit liber iudicio et in se 
 suscipiat in quo alios adstringat ? /bonus ergo Dauid et 
 multo admirabilior qui potestatem uicit quam qui amorem. 
 castitas enim corpori nonnumquam defertur, frequenter errore; 
 potestas deo subditur et facilius qui se in amore cohibeat 
 quam in potestate moderetur. non ergo ignoscis quod minus 
 est in quo maiora miraris? lubrica in omnibus hominibus et 
 prona natura peccandi, lubrica etiam in bonis moribus licentia 
 potestatis et oblatio facultatis. non enim distat ira regis ab 
 ira leonis; sed qui stimulat illum et admiscetur peccat in 
 animam suam. caueat ergo, ne stimulet aliquis potestatem, ne 
 cassibus anima inretita corporeis uitio se non possit exuere. 
 non igitur mirum si etiam Dauid specie lapsus est potestatis, 
 sed multo amplius admirandum quod fidei contemplatione 
 reuocatus.

J Uidetis igitur quod potestas haec aaecularis frequenter 
 nihil prosit et plerumque obsit; saepe enim culpae exitus in 
 auctoritate est potestatis. noli igitur tu, quicumque es rex, 
 de potentia et facultate praesumere / cor enim regis in 
 manu domini. noli tibi de populorum subiectione blandiri,

 

 
 
 
 quia non saluabitur rex per multitudinem uirtutis 
 suae nec gigans saluus erit in multitudine uirtutis 
 suae. non enim in altis tabernaculorum fastigiis pretiosoque 
 tectorum culmine, sed super timentibus eum bene 
 placitum est domino et his qui sperant super misericordia 
 eius.

lubricam igitur uidemus ad uitia potestatem, nec tamen 
 semper inflexam dixerim, quoniam regali potestate sublimem 
 et Dauid legimus cultus auxisse diuinos et Salomonem 
 templum domino consecrasse.

Nunc illud quod perstrinximus adseramus facultatem inperandi 
 incentiuum esse peccandi et secundum historiae seriem 
 prosequamur. non adulterasset Dauid alieni ius tori et foederati 
 pacta coniugii, nisi nudam et lauantem mulierem de 
 domo sua interiore uidisset. et ideo bene scriptum est: non 
 incidas in mulieris speciem et non concupiscas 
 mulierem et alibi: ab omnis inreuerentis oculis caue. 
 nihil de continentia tua et uirtute praesumas. etenim fornicatio 
 mulieris in extollentia oculorum et in palpebris 
 illius agnoscetur, et ideo causam primo peccati fuge; 
 nemo enim diu fortis est, neque fragili tantum, sed omni 
 homini dicitur: non te uincat concupiscentia formae 
 — si non uis uinci, non congrediare peccatis, ne de te uitia 
 coronentur — neque capiaris oculis neque abripiaris

 

 
 
 
 palpebris. uilis tibi mulier uidetur ad pretium, sed 
 fortis ad uitium, quia mulier uirorum pretiosas 
 animas capit.

difficile est itaque ut quisquam libidinis 
 inretitus inlecebris inmunis euadat. nec mea tantum hoc 
 sententia difficile iudicatur, sed etiam sancti Salomonis Prouerbiis 
 inpossibile iudicatum est, qui suo adductus exemplo 
 ait: ligabit quis in sinu suo ignem, uestimenta autem 
 non conburet? uel ambulabit quis super carbones 
 ignis, pedes autem non conburet? caue ergo et tu ne 
 intra sinum mentis tuae ignem libidinis et amoris accendas, 
 ne corporeum uestimentum illo animi consumatur incendio ac 
 perpetuitas resurrectionis uel certe uestigium tuae mentis 
 uratur, si per libidinum faces tibi putaueris esse gradiendum; 
 nam qui uritur corde conburitur corpore.

Omnibus igitur modis lasciuiae muliebris uitandus occursus 
 est. et ideo prudentiam discipulam adquire tibi inquit, 
 ut te custodiat ab uxore aliena et fornicaria, ne te 
 laqueis labiorum suorum teneat alligatum, criniculis erroris 
 inuoluat. itaque unde debeas cauere meretricem propheta te 
 docuit, ut a fenestra caueas eius ingressus. a fenestra enim 
 domus suae intrat, fenestra eius est oculus, et ideo ab omnis

 

 
 
 
 inreuerentis oculis caue, ne per fenestram introeat amor, libido 
 penetret. etenim mulier fornicaria uisu inlicit amatorem et 
 nisi petulantem obtutum mentis animique conpescas, mors 
 ingreditur per fenestram. non est desidiosa petulantia meretricis, 
 non otiosa lasciuia, quae facit iuuenum uolare corda, 
 ut propriae mentis nequeant tenere constantiam et huc atque 
 illuc feruido amore rapiantur. caue ergo huiuscemodi mulierem, 
 quae pedibus non quiescit, foris errat, insidiatur per angulos. 
 oculis ligat, uerbis inlicit, institis lectum intexit suum et . 
 tapetis ab Aegypto stratis. neque enim de cognitione diuina, 
 sed de saeculari inlecebra adsumit ornatum quae merito 
 uirum suum dicit absentem, quoniam non potest adultera 
 omnis Christum.

habere praesentem. uides igitur quantis 
 retibus etiam sanctorum corda capiantur, et ideo ne mireris, 
 si etiam sanctus Dauid captus est, uir quidem magnus et 
 qui allophylum inmanem corpore, armis quoque bellicis inhorrentem 
 fide uicerit. sed utinam se ipse uicisset, utinam. 
 sicut illum aduersarium strauit, sic interiorem aduersarium 
 suum sternere ac superare potuisset! grauior pugna eius qui 
 intus quam illius qui foris dimicat.

Sed quid de solo Dauid loquor? accersiamus etiam alios 
 ad tractatum huiusmodi, ne inbecillitatem Dauid magis, unius 
 scilicet hominis putemus quam corporeae condicionis fuisse 
 infirmitatem. Samson ualidus et fortis leonem suffocauit, sed 
 amorem suum suffocare non potuit. uincula soluit hostium,

 

 
 
 
 sed suarum non soluit nexus cupiditatum. messes incendit 
 alienas, et ipse unius mulieris accensus igniculo messem suae 
 uirtutis amisit. Salomon templum deo condidit: sed utinam 
 corporis sui templum ipse seruasset ! uerum ad ipsum, a quo 
 discessit, reuertatur oratio. triumphauit Dauid in decem 
 milibus, sed errauit in uiginti et amplius milibus et, quia 
 errauit, hominem se esse cognouit, confessus est culpam, 
 ueniam deprecatus dicens ad dominum: domine, ne in ira 
 tua arguas me neque in furore tuo corripias me. 
 miserere mei, domine, quoniam infirmus sum. si 
 Dauid infirmus, tu fortis es? si Salomon lapsus est, tu inmobilis? 
 si Paulus primus peccatorum, tu potes primus esse 
 sanctorum ? ergo si errauerunt isti, errauerunt tamquam 
 homines, sed peccatum suum tamquam iusti agnouerunt. si 
 iusti poenae atrocioris excepere sententiam, tu quemadmodum 
 tibi spem inpunitatis proponis, cum scriptura dicat: si iustus 
 \' uix saluus fit, peccator et inpius ubi parebit?

aduertitis 
 igitur, filii, quam plerumque etiam bonum propositum 
 subruat causa peccandi, et ideo causas ipsas primo fugere et 
 uitare debetis. non uis amore capi: noli in speciem mulieris 
 intendere, quia oculi tui cum uiderint alienam, os tuum 
 tunc loquetur peruersa et iacebis tamquam in corde 
 maris et sicut gubernator in magno turbine. magnam 
 enim faciunt tempestatem multitudines cupiditatum, quae 
 uelut in quodam freto corporis nauigantem hinc atque inde

 

 
 
 
 perturbant, ut gubernator sui animus esse non possit, diem 
 ac noctem caligine amoris ignorans.

oculis igitur excitatur 
 libido, sed ebrietate succenditur; omnis autem ebriosus et 
 fornicator pauper fiet. nec tibi de potentia blandiare potandi. 
 Noe inebriatus est, et qui non inebriatus est diluuio inebriatus 
 est uino. sed ille naturam uini ignorabat, non enim 
 ante potauerat: tu in illo didicisti cauere quid debeas. Loth 
 per somnum deceptus est, et tu si decipi non uis, somnum 
 mentis tuae discute, ne ebrio inludat filius aut filia dormienti. 
 non pietas illic, sed ebrietas ridetur, nec pater illic, sed 
 dormiens circumscribitur. uis non aduri: noli ad ignem 
 accedere. uis non praecipitari: nutantia fuge, praerupta caue, 
 caduca declina.

Uides igitur in illis qui iusti esse meruerunt non alteram 
 fuisse naturam, sed alteram fuisse disciplinam. nam post 
 primi hominis lapsum iustamque sententiam, cum in uno 
 carnis damnatus sit adpetitus, uitium traxit condicio, infecit 
 culpa naturam, sed naturae ipsius uitium fides temperauit et 
 deuotionis intentio emitigauit offensam.

conuertimini igitur ad 
 deum, gentes, et scitote quoniam dominus ipse est deus. 
 ipse fecit nos, et non ipsi nos. scitote quoniam caro et 
 puluis sumus. relinquamus ergo quae fecimus et ipsum nostri 
 ueneremur auctorem, qui uitam dedit, peccata donauit, qui 
 solus potest dicere: ego sum, ego sum, qui deleo

 

 
 
 
 iniquitates uestras et memor non ero. magnus plane et 
 misericors deus, qui beneficium confert nec beneficii munus 
 exprobrat. miramini quod Dauid regem fecerit uictoremque 
 multarum gentium? sic seruulos suos consueuit euehere. non 
 auarus munerum nec beneficii parcus nec gratiae angustus 
 nec frugi, sed opulens largitatis quos redemit a peccato auget 
 in praemio. haec aduersus gentiles.

Sed quoniam tripertitam diuisionem tractatus huius polliciti 
 sumus, unam aduersus gentiles, aliam aduersum ludaeos, 
 tertiam apud ecclesiam, nunc contra Iudaeos uidetur esse 
 tractandum. quid igitur nobis propositum sit recenseamus. 
 titulus inquit psalmi Dauid intellectus, cum uenit ad 
 eum Nathan propheta, cum intrauit ad Betsabee. 
 nempe historia haec et adulterum Dauid inducit et homicidam, 
 et hunc uos, Iudaei, dicitis esse dei filium! sed deus uirtutum 
 est, non criminum, et de hoc dicit deus pater: thronus 
 eius sicut dies caeli. qui dolum fecerit peccata non 
 uicerit: et quomodo scriptum est: nemo sine peccato nisi 
 unus deus? si igitur non potest deus non esse qui dei filius 
 est, utique dei filius arbiter iustitiae est, non obnoxius 
 culpae.

qua autem opinione uel Dauid dei filium iudicatis uel 
 Salomonem putatis? an quia scriptum est: deus, iudicium 
 tuum regi da et iustitiam tuam filio regis et quia

 

 

 

 
 
 
 titulus psalmi in Salomonem psalmum septuagesimum primum 
 dicit esse conpositum ? sed quem Salomonem dicat aduertite. 
 Salomon enim pacificus est, hoc habet interpretatio. psalmus 
 in eum dicitur, quem uere scimus esse pacis amatorem. quomodo 
 autem Salomon pacificus ? non hoc Ioab sanguis ostendit, 
 quem inter altaria templi iussit occidi, non Adoniae poena, 
 quem adfectatae adfinitatis regiae reum perculit nec matris 
 obsecratione ab indignatione reuocatus. quomodo autem in 
 Salomonem Dauid filium aestimas conuenire quod scriptum 
 est quia permanebit cum sole et ante lunam in saecula 
 saeculorum, cum ille breuis uitae adeptus usuram angustis 
 terminis uiuendi spatium transegerit? quomodo autem de eo 
 dicitur: dominabitur a mari usque ad mare, cum ille 
 intra Syriam constitutus, hoc est intra unius regionis prouinciam 
 circumscriptos fines habuerit imperii, solus autem 
 Christus usque in orbis totius terminos suum propagauerit 
 imperium. solus enim iste est, de quo bene psalmi series 
 prophetauit quia reges Arabum et Saba dona adducent 
 et adorabunt eum omnes reges terrae, omnes gentes 
 seruient ei. hunc enim nouimus gentibus uniuersis et 
 nationibus imperantem incircumscripto imperio, interminata 
 potestate.

non ergo Salomon dei filius. sed qua ratione eum 
 dei filium putauistis? an quia sapiens fuit? sed hic sapientiam 
 postulauit, ut quam non habebat acciperet: Christus ipse 
 sapientia est, naturaliter in uniuersum habens quod in rebus 
 humanis Salomon accepit per gratiam. denique quod accipitur

 

 
 
 
 ex tempore in tempore possidetur. Salomon enim sapientiam 
 nec in principio sui habuit nec in fine possedit. neque enim 
 habere se credidit quod poposcit et postea auersus a dei 
 cultu non quasi sapiens, sed quasi insipiens lapsus est, ut 
 offenderet. < et> offendit, ut etiam quod meruerat amitteret. 
 cur igitur hunc dei filium credidistis? an quia templum deo 
 condidit? sed hinc dominum et deum non esse credere 
 debuistis, quia scriptum est: nisi dominus aedificauerit 
 sibi domum, in uanum laborauerunt qui aedificant 
 eam. in uanum laborauit qui aedificauit id templum, quod 
 subiectus ignis exussit. an quia ad Dauid patrem ipsius 
 dictum est: non tu aedificabis mihi domum, sed cum 
 tu dormieris, excitabo semen tuum post te. uerum ibi 
 quoque templum non corporale, non materiale promittitur; 
 neque enim deus in manu factis habitat, sed templum est 
 sancta ecclesia, quae utique non humana, sed caelesti uirtute 
 fundatur.

Nam si praestantioris licet, sed humanae tamen uirtutis 
 opera miremur, multos huiuscemodi reperimus, quos cum 
 Salomone conparare possumus. et ideo ubi operis aequalitas 
 est, non est excellentia potestatis. nec plures possumus dicere 
 dei filios, cum unum dei filium legerimus; sed non ex beneficiis 
 suis, quae in patres nostros contulit, facienda est iniuria 
 dei filio. multi enim praeclari uiri, sed per unum Iesum Naue 
 stet inquit sol contra Gabaon. uidetis eum ultra Dauid

 

 

 
 
 
 processisse uirtutem; terrenis enim Dauid, non sideribus 
 imperauit. uidetis etiam solem ministrum esse, non dominum, 
 qui etiam uoci seruierit humanae. stetit tamen, quia in Iesu 
 et typum futuri agnoscebat et nomen. neque enim in sua 
 uirtute Iesus Naue, sed Christi mysterio caelestibus luminibus 
 imperabat; designabatur enim dei filium in hoc saeculum 
 esse uenturum, qui mundani luminis occidentis et iam uergentis 
 in tenebras uirtute diuina differret occasum, lucem 
 redderet, inueheret claritatem. Enoch quoque raptus ad 
 caelum est; sed tamen ille raptus est, hic regressus. raptus 
 est ille, ne malitia mutaret cor eius; hic ipsam malitiam 
 saeculi huius aboleuit. Helias curru atque equis ascendit ad 
 caelum, Christus autem descendit e caelo nec curru nec 
 equis. ut ille conscendit, quia ille aliter nequiuisset, hic 
 propria uirtute remeauit. Helisaeus in Iordane leprosum lauare 
 praecepit, ut ab omni contagione mundaretur: hic in Iordane 
 totum diluit mundum. Moyses ipse, cui creditus est ut transiret 
 populus Iudaeorum, aquam diuisit. et ille quidem diuisit 
 elementa, quia non diuisit potentiam trinitatis, separauit 
 moles aquarum, quia patrem non separauit a filio.

uidetis 
 quanti uiri et qualium documenta operum reliquerint.

 

 
 
 
 quemadmodum igitur quos pares Dauid regi uel Salomoni uirtute\' 
 cognoscitis condicione impares iudicatis, ut Salomonem Dauid 
 filium putetis ad dei sedere dexteram, praesertim cum ipse 
 Dauid euidenter de quo dictum esset expresserit? neque enim 
 de suo filio diceret: dixit dominus domino meo: sede a 
 dextris meis. quomodo enim filium suum dominum nominaret? 
 lex prohibet, repugnat religio, abhorret fides, ut ad dexteram 
 dei omnipotentis mortalem hominem loces. alius est ille qui 
 sedet ad dexteram, qui corpus suscepit, non qui coepit a 
 corpore, qui ante luciferum genitus est, id est ante omnium 
 luminum claritatem, quoniam ipse creauit uariorum luminum 
 claritates; nam Salomon utique post luciferum est, Salomon 
 sacerdos non fuit; et ideo dici ei a deo omnipotente non 
 potuit: ex utero ante luciferum genui te; dici ei non 
 potuit: tu es sacerdos in aeternum secundum ordinem 
 Melchisedech, maxime cum illo in tempore, quo Salomon 
 fuit, secundum ordinem Aaron, non secundum Melchisedech 
 fuerint sacerdotes. adhuc enim sacerdotes sanguinem 
 hircorum atque taurorum pro peccatis plebis et erroribus 
 offerebant; posteaquam uero aduenit qui semet ipsum pro 
 salute obtulit mundi, ut quos taurorum sanguis lauare non 
 poterat Christi sanguis ablueret, semet ipsos coeperunt offerre 
 pro hostiis sacerdotes.

Itaque una quaestione dominus noster Iesus Christus 
 omnium haereticorum ora saepsit, sacrilegia conclusit. non 
 solum enim Iudaeos, sed etiam Photinianos et Arianos et

 

 
 
 
 Sabellianos hac redarguit quaestione. et ideo nobis, quoniam 
 Iudaeos defecisse iam cernimus et illam execrabilem perfidiam 
 minutam, iam de Arianis, qui non multum a Iudaeis differunt, 
 Photinianisque et Sabellianis aliqua in istius quaestionis perstringenda 
 tractatu sunt. taceat ergo Photinus, qui Christum 
 Dauid filium, non dei dicit, et taceat damnatus uoce caelesti. 
 quomodo enim dicit Christum filium Dauid esse, cum ipse 
 Dauid dixerit in libro Psalmorum: dixit dominus domino 
 meo: sede a dextris meis, donec ponam inimicos tuos 
 sub pedibus tuis? si Dauid inquit dominum illum 
 uocat, quomodo filius eius est? non ergo Dauid filius, 
 sed dei filius Christus. taceat etiam Sabellianus: cum legit 
 dominum domino dixisse, intellegat non eundem et ipsum 
 esse qui dicit et cui dicitur - nec enim sibi pater dicit: sede 
 a dextris meis nec sibi dixit: ponam inimicos tuos - et 
 aliquando intellegant omnes filium esse qui a dextris sedet et 
 hanc distinctionem inter patrem filiumque custodiant, ut sit 
 distinctio patris et filii, quod alius pater, alius filius, sed quia 
 in una sede sedent, una maiestate potiuntur et sedent non 
 pro discerniculo dignitatis nec pro ordine potestatis, sed pro 
 copula caritatis, unam patris et filii intellegant potestatem. 
 in quo et Arius conticescat, qui contraria Sabellio erroris 
 urget uestigia. audiat dominum domino dicere, audiat ad 
 dexteram patris filium sedere et desinat de sermone atque 
 ordine hominum diuinitati facere quaestionem. nec

 

 
 
 
 argumentetur hic quia pater dicit sede; legimus enim et alibi etiam 
 sine patris dicto sedere filium, sicut scriptum est: et sedet 
 ad dexteram dei et alibi: amodo uidebitis filium 
 hominis sedentem ad dexteram dei. ipse est enim cui 
 dicitur sede, qui filius hominis nominatur. audit quasi homo, 
 sedet quasi dei filius. quid hac potest dici praecellentius 
 potestate, quae etiam carnem hominis ad dexteram dei conlocauit 
 et infirmum illud condicionis humanae, postquam 
 tamen uerbum caro factum est, diuinitati copulauit aeternae? 
 sed quid hoc est?

posteaquam Photinus obmutuit, Arius 
 conticuit, Sabellius uocem perdidit, adhuc haeresim tamen 
 diuersa contra ecclesiam excitantem ora conspicio. nam ecce 
 Manicheus et Ualentinianus et omnis diriuatio Manicheorum 
 eo telo nititur, quo alii sunt perempti: fidei praeiudicium 
 fidei testificatione molitur. ait enim detestanda haeresis: \'ecce 
 negauit Christus filium se esse Dauid, et ideo* inquit credendum 
 est quod non susceperit carnem\\ quibus apertissime 
 in ipso principio euangelii scriptura respondet et dicit: liber 
 generationis Iesu Christi filii Dauid. cur igitur aut 
 alibi Dauid filius dicitur aut alibi Dauid filius denegatur nisi 
 ut intellegas aliud esse secundum substantiam diuinam esse 
 filium, aliud secundum carnis susceptionem ? nam secundum 
 substantiam diuinam dei filius est, secundum carnem filius 
 Dauid. itaque ubi generatio secundum carnem describitur 
 saluatoris, Dauid filius nominatur, ubi uero plenitudo confessionis 
 exigitur, cum designatur generatio saluatoris, non uult

 

 
 
 
 se Dauid filium dei filius nominari; designatio enim maiestatis 
 eius naturam interpretatur. sed iam redargutis scaeuorum 
 interpretationibus ad ecclesiam sermo uertendus est.

Uerum quod saepe titulum quinquagesimi psalmi repetimus, 
 non praesumptionis, set infirmitatis exemplum est. uno enim 
 die uel per angustias ingenii uel per fragilitatem uocis omnem 
 seriem non possum inplere tractatus. et ideo quoniam superiore 
 die aduersus Iudaeos noster sermo directus est, quos 
 quidem eo usque documenta fidei subegerunt, ut Christus in 
 caelesti solio locaretur, quod utique in hominem non potest 
 conuenire — neque enim alium nisi dei filium ad dexteram dei 
 sedere credibile est —, non alius utique nobis sedere ad dexteram 
 patris nisi dei filius remotis omnibus ambiguis aestimandus 
 est. rursus quoniam scriptura habet: ex fructu 
 uentris tui ponam super sedem tuam, idem utique dei 
 filius carnem ex Maria suscepisse credendus est, in qua prophetici 
 fructus est uentris, ut uere successionem originis 
 recognoscas illumque dei filium factum postea filium hominis 
 per susceptionem scilicet carnis in throno caelesti sedere non 
 dubites. neque enim Christus sedem aliquam regalem hoc 
 habuit in saeculo, ut putes aliam sedem Dauid semini esse 
 promissam, maxime cum ipse dixerit dominus: regnum 
 meum non est de hoc mundo.

conclusi itaque undique eo

 

 
 
 
 perfidiae suae temptamenta deriuant, ut incredibile esse adserant 
 quod deus susceperit carnem, qua ratione autem non 
 potuerit suscipere explicare non possunt. quaero enim utrum 
 inpossibilitatis an iniuriae causa aestimant carnem a deo 
 suscipi nequiuisse ? si inpossibilitatis, aliquid ergo inpossibile 
 deo ? nihil enim est quod facere uoluerit et facere nequiuerit. 
 superest ergo ut aut uoluisse aut noluisse doceatur. quod 
 autem maius indicium uoluntatis quam quod ipse dixit: 
 palam apparui non quaerentibus me. expandi manus 
 meas ad populum non credentem et contradicentem? 
 si ergo uoluit et potuit, an putamus eum causa iniuriae 
 noluisse? et quam diuinitas sui sentit iniuriam? expers enim 
 est contumeliae neque subiecta est nostris passionibus; neque 
 enim caro uel detrimentum diuinitati adferre potuit uel 
 augmentum.

Qui tamen hoc obiciunt quod dei filius carnem suscipere 
 non potuerit, si gentiles, quomodo, qui deos suos, quoniam 
 homines fuisse negare non possunt, humana specie uisos esse 
 testantur? an rex eorum, quem illi suis diis omnibus anteponunt, 
 prodigiales formas potuit pro amore suscipere, 
 Christus carnem hominis, quem ad imaginem sui fecit, atque 
 illud praestantissimum opus suum suscipere pro mundi salute 
 non potuit ? et pulchrius illis uidetur propter adulterium 
 alieni tori quam propter redemptionem omnium speciem carnis 
 adsumptam? quodsi Iudaeus hoc obicit, quomodo legit: ecce

 

 
 
 
 uirgo in utero accipiet et pariet filium, et uocabitur 
 nomen eius Emmanuhel, quod interpretatur \'nobiscum 
 deus?\' quomodo legit: ecce qui loquebar adsum? quomodo 
 autem lectum adserit: ecce sicut panthera et sicut 
 ursus aporiatus occurram eis? dei ergo filius carnem 
 suscipere non potuit pro redemptione omnium, cum ipsi 
 negare non possint quod pro nostrorum supplicio peccatorum 
 adfectum quendam deus ferinae crudelitatis induerit, ut qui 
 natura pius est et misericors nostrorum tamen scelerum atrocitate 
 conmotus adsumat in nos quandam saeuitiam bestiarum ?

Sed iam quia et superiore die et hodie Iudaeis tantis 
 responsum arbitror, apud uos mihi, fratres dilectissimi, prophetici 
 facti ratio praestanda est etenim cum primum legeretur 
 hic psalmi titulus, quod uenerit Nathan ad Dauid, cum 
 intrauit ad Betsabee, diximus plurimos serie huius historiae 
 offendi, et ideo tractatum eius adsumpsimus tripertitum 
 diuisionemque tractatus ita putaui esse faciendam, ut apud 
 gentiles lapsus condicionis non negaretur, correctio erroris 
 adstrueretur, apud Iudaeos autem ideo lapsum esse sanctum 
 Dauid doceremus, ne amplius Iudaeorum perfidia claudicaret 
 eumque uel dei filium desinerent credere, quem uiderent 
 communi condicione obnoxium fuisse peccato, Christiani uero 
 surgentis ecclesiae mysteria possint aduertere. tripertita igitur 
 diuisio facta est, una secundum naturam, alia secundum fidem,

 

 
 
 
 tertia secundum gratiam. nec infirmitas excludit a uenia et 
 fides excusat a culpa, gratiam quoque promissam iam dudum 
 sacramenta conciliant.

Peccauerit Dauid, ne totus mundus erraret, peccauerit sibi, 
 ut nos omnes emendaret, postremo peccauerit in corpus suum 
 — qui enim fornicatur in corpus suum peccat —, peccauerit 
 in corpus suum, ut in Christi corpore redimeretur: ecce 
 quem uix defendendum putabamus iam cernimus praedicandum. 
 quis enim est qui nolit diuina magis in se munera quam 
 humana opera praedicari? arbitramur enim secundum apostolum 
 iustificari hominem per fidem sine operibus 
 legis. iustificetur ergo ex fide Dauid, qui per legem peccatum 
 agnouit, sed peccati ueniam ex fide credidit; iustificetur Dauid, 
 quia in peccato eius surrecturae ecclesiae mysteria refulserunt.

dicet aliquis, qua ratione et adulterium et homicidium conmiserit 
 dominici generis auctor electus; at ego aliud dico: 
 talis auctor dominici fuit corporis eligendus. quid est enim 
 incorporatio nisi remissio peccatorum ? et ideo exsors peccati 
 esse non potuit, ut diuinam gratiam et exemplo praeferret et 
 nuntio. denique ea dispositione Betsabee et Thamar inter 
 auctores dominici generis conputantur, quarum altera adulterium 
 fecit, altera conmisit incestum. ea dispositione et Achab

 

 
 
 
 et Iechonias, sicut Matthaeus euangelista descripsit, adnumerantur 
 maioribus Christi, ut omnes homines redempturas 
 beneficium a suis maioribus inchoaret, simul ne qui se subiecit 
 usque ad corporis passionem nobilitatem captasse inmaculatae 
 originis uideretur; hominum enim ista iactantia est 
 alienam gloriam, non suam quaerere; et tamen inter ipsos 
 homines maior uirtutis quam nobilitatis est gratia. simul 
 edendum exemplum fuit, ut intellegerent omnes maiorum 
 probra non posse posteris esse dedecori, quod unusquique 
 successionis maculam propriae merito posset abolere uirtutis. 
 uides quantos et quam grauiter criminosos dominicae generationis 
 series conprehendat, de quorum origine propter te 
 nasci Christus non erubuit? et haec si credas, diuinae misericordiae 
 in te munera sunt et hoc caelestis insigne est potestatis; 
 superabundauit enim peccatum, ut superabundaret 
 gratia. non fuerit igitur Dauid exceptus a culpa, ut esset 
 electus ad gratiam.

Sed lam mysteria ipsius recenseamus historiae et ex ipsis 
 scripturarum fontibus hauriamus atque ut omnem seriem 
 mysteriorum introspicere possimus, textum ipsius repetamus 
 historiae. sic nempe in libro Regnorum meminimus expressum 
 eo quod Dauid cum lauantem uidisset Betsabee, Uri uxorem, 
 adamauerit, deinde domum uenire praeceperit, cum absens 
 esset uir mulieris. non multo post maritum eius regressum 
 esse nuntium belli, religiosum sane et deuotum uirum, qui 
 belli tempore non putauerit sibi ingrediendam domum, cum

 

 
 
 
 socios bello uideret intentos nec domesticis in tabernaculis, 
 sed in proeliaribus tentoriis excubantes. postea iussu Dauid 
 in bellum reuocatum sub ea praeceptione, ut obiceretur aduersariis 
 bellatoribus, quo morte uiri liberam copiam potiendae 
 mulieris rex haberet. et hic nonnulla est peccati uerecundia 
 et pudor culpae, quod latebram quaesiuit erroris et iniustae 
 necis non auctoritatem sibi iure regiae potestatis adsumpsit, 
 sed inuidiam declinauit. culpam fateor, sed tolerabilior est 
 quae uerecundia premitur quam quae insolentia praedicatur. 
 mortuus est igitur Uri bellatoribus obiectus, sed postea idem 
 qui eum peremerant iussu Dauid expugnata urbe sunt interempti. 
 haec est historiae series, in qua profunda licet spectare 
 mysteria.

Et quoniam Dauid non defendendum — neque enim meo 
 eget auxilio —, sed excusandum excepimus uel potius praedicandum, 
 ne in tanto mysteriorum profundo uacillem, iustum 
 est ut eius ore utar, cuius utor historia. utar igitur prophetico 
 responsorio dicens: cor mundum crea in me, deus, 
 et spiritum rectum innoua in uisceribus mei. nemo 
 enim sine spiritus sancti infusione tantos diuini recessus 
 potest spectare mysterii. etenim si ille tantus propheta spiritus 
 sancti petit sibi munus infundi, quid facere infirmus debeo, 
 cum praesertim etiam apostolus sanctus populi quoque se 
 petat precibus adiuuari, ut ei aperiatur ostium ad loquendum

 

 
 
 
 mysterium uerbi. o si mihi ostium illud Christus dignetur 
 aperire! pulsemus tamen; solet enim exaudire pulsantes, quia 
 ipse dixit: pulsate, et aperietur uobis. o si mihi se ipse 
 reseraret, quia Christus est ianua. ipse intus, ipse extra, ipse 
 uia quae ducit, ipse uita ad quam contendimus uenire.

ueni 
 ergo, domine Iesu, et aperi nobis fontes tuos, ut bibamus de 
 aqua, quam qui bibet non sitiet in aeternum, uel si de fonte 
 adhuc tuo haurire non possumus, dignare concedere, ut de 
 puteo saltim haurire possimus, unde potum Samaritanae illi 
 dubitanti adhuc mulieri polliceris. et tu quidem de fonte 
 omnibus polliceris, sed dubitantibus ut illi Samaritanae fons 
 tuus adhuc altus est puteus. bibamus et nos aquam caelestium 
 secretorum et, quoniam ad fontem tuum meruimus peruenire, 
 liceat nobis imaginem saltem mysteriorum uidere caelestium.

itaque, ni fallor, per prophetam spiritum sanctum intellegemus, 
 per adulteram autem licet synagogae fornicationes uarias 
 aestimare. et ideo multo ante cernimus reuelatum ex spiritu 
 sancto et ex familia ludaeorum, quorum patres, ex quibus 
 Christus secundum carnem, dominum Iesum esse generandum, 
 qui quidem quasi Iudaeus ex adultera familia natus 
 est, sed quasi inmaculatus ex uirgine. erat sub lege, erat 
 quasi sub uiro familia Iudaeorum. abolenda fuit legis obseruantia, 
 ut ueritas substitueretur et gratia.

Habemus unum mysterium. accipite et aliud, ita tamen ut 
 memineritis ex prima conceptione Betsabee natum esse

 

 
 
 
 paruulum, qui mortuus est, postea natum esse Salomonem: 
 illum paruulum ex conceptione furtiua, istum uero Salomonem 
 iam ex professione coniugii. liquet igitur per Dauid intellegi 
 prophetam, per prophetam populum propheticum, ex quo et 
 synagoga primo ille qui natus est, quoniam degenerauit a 
 maioribus suis per flagitia formatus et per uitia conceptus, 
 populus Iudaeorum ad resurrectionis aetatem peruenire non 
 potuit nec in uirum perfectum excrescere, sed in exigua 
 sensuum paruitate et quadam uirtutis defecit infantia. at uero 
 ille qui postea ex legitima conceptus est copula populus 
 Christianus, ille sapiens atque pacificus — haec enim Salomonis 
 interpretatione reserantur — ad incanam longaeuae 
 resurrectionis aetatem atque ad regnum illud caeleste peruenit. 
 per illum autem populum lex soluta, per istum gratia reformata 
 est.

1 Accipite etiam tertium mysterium. quod Dauid Hebraei 
 dicunt Latini humiliatum interpretantur. quis est autem uere 
 humiliatus nisi ille qui non rapinam arbitratus est esse 
 se aequalem deo, sed formam serui accipiens humiliauit 
 se ipsum, factus oboediens usque ad mortem? 
 hic est igitur qui significatur Dauid, excelsus per naturam, 
 sed humiliatus per misericordiam, sublimis in diuinitate, sed 
 mitis in corpore. itaque ubi humiliatus ibi oboediens. ex eo

 

 
 
 
 enim nascitur oboedientia, ex quo humilitas, et in eo desinit. 
 cum enim oboediens dicitur factus usque ad mortem, mortem 
 autem non diuinitatis, sed corporis, non utique oboedientia 
 diuinitatis fuit illa, sed corporis, nec humilitas maiestatis illa, 
 sed carnis. itaque quantum ad susceptionem corporis spectat, 
 apostolica lectio in quo Christi fuerit humilitas declarauit: 
 quod uero ad naturam spectat diuinitatis, euangelica lectione 
 reseratum est, quam pio prosecuti estis adsensu, cum audiretis 
 legi dicente dei filio: ego et pater unum sumus; 
 unum enim diuinitate sunt filius et pater, sed non unum 
 sunt corporis sacramentum et diuinitatis aeternitas. nec solus 
 tamen apostolus humiliatum dixit esse dominum, sed ipse 
 quoque se humilem esse memorauit dicens: tollite iugum 
 meum, quia leue est, quoniam mitis sum et humilis 
 corde. et tamen non sola interpretatione, sed etiam manifesta 
 appellatione signatum, quia scriptum est: inueni Dauid 
 seruum meum, in oleo sancto meo unxi eum et infra: 
 ipse mihi dicet: pater meus es tu et: ego dicam illi: 
 filius me.us es tu. ergo Dauid quem quaerebamus inuenimus 
 seruum quidem specie, sed dominum in ueritate. 
 1 Hic ergo Dauid intra domum deambulabat suam.

quae 
 domus est utique Christi nisi illa, de qua dicit quia apud 
 patrem meum mansiones multae sunt? in illa igitur 
 regia situs humanam condicionem nudam uidit et miseratus

 

 
 
 
 adamauit. erat enim adhuc nuda uirtutum, quia per insidias 
 serpentis genitalibus erat naturae suae exuuiis destituta. neque 
 enim ueri simile uidetur, ut ante domum regis mulier nudaretur, 
 ante domum regis femina se lauaret, quasi locus lauacro 
 oportunior alius esse non posset. non quadrat, non congruit, 
 non cum fide conuenit: distat a uero, abhorret a sensu. talem 
 rex, tam petulantem, tam procacem horrere potuit, non amare. 
 an illa si non uirilis Uerecundari nec regios saltim uereri 
 potuit aspectus ? an illam, priusquam rex uideret, nec ministri 
 eius arcere potuerunt ?

ergo si hoc cum fide non potest conuenire, 
 quaeramus quae ista sit nuda: uidelicet humana 
 condicio omnibus uestimentis exuta naturae, carens amictu 
 inmortalitatis et innocentiae spoliata uelamine; nudus est enim 
 qui peccato nudatur et culpa. denique ille primus nostri 
 generis peccator atque utinam solus, antequam peccaret, 
 nudum se esse non sensit: posteaquam peccauit, nudum se 
 esse uidit et ideo tegendum foliis putauit, quia nudum se 
 esse cognouit. factus est igitur ille sibi nudus, posteaquam 
 factus est reus culpae. in illo nudata est omnis humana condicio, 
 per successionem naturae non solum culpae, sed etiam 
 aerumnae obnoxia. ergo ille se nudum sensit et uidit. unde 
 ita est omnis nostra condicio, ut qui se nudum putauerit 
 nudum et uideat et sentiat. denique qui diuitias concupiscit 
 nudus est, qui contemnit opulentus est. adeo suus unicuique 
 sensus aerumna est et sua cuique uirtus expers iniuriae est. 
 ergo humanam condicionem primo per legem sibi Christus in 
 coniugium uindicauit, quam repudiauit postea. unde et ait: 

 

 

 
 
 
 quis liber repudii matris uestrae, quo dimisi eam? 
 hoc igitur genere Christus familiam suam nudam uidit et 
 amauit; amat enim sanctam Christus animam. denique amabat 
 Iesus Lazarum et Mariam, amabat Christus ecclesiam suam 
 quamuis nudam, quamuis adhuc nullo uirtutum decore 
 uestitam.

Denique ut sciamus propositae dispositioni scripturarum 
 seriem conuenire, discamus ecclesiam nudam, discamus quaerentem, 
 festinantem et lauantem se ante domum Christi, 
 quando baptizabat Iohannes in Iordane dicens: ego quidem 
 baptizo uos in aqua in paenitentiam, qui autem uenit 
 post me fortior me est, cuius non sum dignus calciamenta 
 portare. ipse uos baptizabit in spiritu sancto. 
 ergo quando baptizabatur plebs in paenitentiam, Christum 
 utique domui eius iam uicina quaerebat, ut perueniret ad 
 gratiam. quaerebat ergo in Iohanne Christum ecclesia dicens: 
 adnuntia mihi quem dilexit anima mea, ipsum causam 
 desiderii, ipsum causam lauacri sibi esse conmemorans, sicut 
 habes: fusca sum et decora, filiae Hierusalem, sicut 
 tabernaculum Cedar, ut pellis Salomonis. habes causam 
 qua ratione se lauare gestiat, quia fuscam se esse conmemorat. 
 nam quasi interroganti Iohanni qua ratione plebs multa concurrens 
 gestiret lauari respondit dicens: fusca sum et 
 decora, filiae Hierusalem. quia fusca est, lauari desiderat; 
 quia decora est, uideri nuda non metuit. nolite inquit 

 

 
 
 
 aspicere me, quia obfuscata sum, quia non est intuitus 
 me sol. ergo fuscamur, quando non uidemur a Christo, 
 sed quando uidemur, albescimus. uidit ergo eam ille cui nuda 
 sunt omnia et interna pectoris occulta esse non possunt, quia 
 scrutator est cordis et renis; nihil huic tectum, nihil est 
 inuolutum. uidit ecclesiam suam nudam et, ut uidit, adamauit. 
 uidit nudam dilectam et quasi filius caritatis adamauit. 
 !

uidete quemadmodum inuitet, uidete quemadmodum uocet. non 
 hic adulterii obprobria, sed mysteria castitatis sunt. tota es 
 inquit formosa, proxima mea, et reprehensio non est 
 in te. ades huc a Libano, sponsa, ades huc a Libano, 
 transibis et pertransibis a principio fidei. et bene a 
 principio fidei. ergo ubi fidem habes, adulterium timere non 
 debes; fides enim coniugii est, fraus adulterii. sed ut adesse 
 possit a Libano, ante praemisit dicens: exurge, ueni, proxima 
 mea, formosa mea, columba mea, perfecta mea. 
 proxima utique fidei desiderio, formosa decore uirtutis, columba 
 gratia spiritali. pennae enim columbae deargentatae 
 aeternam illam significant potestatem et columbae uolatus 
 sancti spiritus praesentiam declarauit. uocat igitur ad se eam 
 Christus, ut ueniat, quoniam spiritalibus iam pretiis dotata 
 ueniebat, quia ecce inquit hiemps praeteriit, imber abiit, 
 discessit sibi, flores uisi sunt in terra. uidete quemadmodum 
 sancta inuitetur ecclesia. hiemps inquit discessit

 

 

 
 
 
 sibi, ne hiemem nuda formidet, hiemem non temporis, sed 
 infirmitatis, quae agrum animae fecundum omni flore dispoliat. 
 est enim hiemps non terreni solis, est hiemps mentis, quando 
 animo frigus inlabitur, quando uapor animi uanescit, quando 
 soluitur uigor sensus, quando nimius umor exundat et mentem 
 grauat, quando interior caligat aspectus. et ideo ait dominus: 
 uidete ne fiat fuga uestra hieme aut sabbato. bonum 
 enim ut tunc dies iudicii uel mortis adueniat, cum uiget 
 animi blanda temperies, cum caeleste mysterium serena luce 
 resplendet, cum cor nostrum ardet in nobis. tunc enim 
 Christus est praesens, sicut testantur in euangelio Ammaon 
 et Cleopas dicentes: nonne cor nostrum ardens erat in 
 nobis in uia, cum aperuisset nobis scripturas? uiget 
 autem animus, quando etiam flos uidetur in terris. quis iste 
 flos boni odoris nisi ille qui dixit: ego flos campi et 
 lilium conuallium? de quo et in Esaia scriptum est: 
 exiet uirga de radice Iessae et uirga ex radice ascendet 
 et flos ex uirga exiet. radix utique familia Iudaeorum 
 est, uirga Maria, flos Mariae Christus, qui quando 
 nostra resplendet in terra et in agro animae redolet uel in 
 ecclesia sua uernat, nec frigus possumus timere nec pluuiam 
 uereri, sed expectare iudicii diem.

et ideo ecclesia ut hunc

 

 
 
 
 florem uideret, omni studio festinabat, sicut ipsa testatur 
 dicens: in cubili noctibus quaesiui quem dilexit 
 anima mea. quaesiui eum et non in u en i eum, uocaui 
 eum, et non exaudiuit me. exurgam itaque et introibo 
 in domum, in forum et in plateas et quaeram quem 
 dilexit anima mea. quaesiui eum et non inueni eum. 
 inuenerunt me custodes, qui circueunt ciuitatem, 
 percusserunt me et tulerunt pallium a me. uidetis 
 quemadmodum quaerat quem desiderat inuenire, ut non timeat 
 uulnerari. sed haec uulnera non metuenda sunt, sed optanda, 
 
 
 quia uulnera caritatis sunt, sicut ipsa dixit: uulnerata caritatis ego. bona caritatis uulnera. denique utiliora uulnera 
 amici quam uoluntaria oscula inimici.

Merito igitur nuda. quia pallium perdidit, aut fortassis 
 ideo nuda, quia nonnumquam uirtutis est opertum non habere 
 pectus, cor non habere uelatum. denique uelatam illam, hoc 
 est synagogam, quae habebat uelamen in lectione ueteris 
 testamenti, quod non reuelatur, quoniam in Christo euacuatur, 
 uelatam inquam synagogam Christus despexit et spreuit, unde 
 hodieque uelamen super cor Iudaeorum positum est. at uero 
 ea quae tota ad dominum mente conuertitur nuda est atque 
 perspicua. cum enim quis conuersus fuerit ad dominum, 
 uelamen auferetur, ut gloriam dei speculantes uidere possimus.

 

 
 
 
 denique etiam alibi nudam esse uirtutis indicium est, quia 
 scriptum est: exui tunicam meam, quomodo induam 
 eam?

laui pedes meos, quomodo inquinabo eos? quam 
 igitur tunicam exuerit et non inuenerit quemadmodum induat 
 eam de scripturis, si possumus, reuelemus. est enim quaedam 
 tunica corporalis, sunt cupiditatum quaedam intexta uelamina, 
 et ideo interdum melius est nudum esse corpore quam corde 
 uelatum. unde etiam Paulus nos admonet expoliari multo 
 esse melius quam superuestiri dicens etiam alibi: expoliantes 
 uos ueterem hominem cum actibus suis induite 
 nouum, qui renouatur in agnitionem secundum imaginem 
 eius qui creauit eum. ergo quae spoliata est et 
 pedes lotos habet et ideo quae lauit nescit quomodo inquinari 
 possit; obliuiscitur enim per gratiam quod hauserat per 
 naturam. magnus hic igitur et iustus amor mulieris ante 
 Dauid regiam se lauantis.

Sed non solum lauit, sed etiam uocauit, ut in eodem 
 accipimus libro dicente sancta ecclesia: ueni, frater meus, 
 exeamus in agro, requiescamus in castellis, diluculo 
 surgamus in uineas, uideamus si floruerunt uites. 
 non solum igitur lauat, sed etiam Christum uenire ad se 
 prouocat et inuitat dicens: tibi dabo ubera mea. nec sua

 

 
 
 
 tantum, sed etiam noua et uetera pollicetur, sicut habes: 
 noua et uetera, frater meus, seruaui tibi. et quasi 
 amoris inpatiens quaerit adminiculum alicuius, a quo Christus 
 rogetur ut ueniat. uidete aestuantem, uidete desiderantem. 
 quis dabit inquit te, frater mi, lactentem ubera matris 
 meae? et qua ratione quaerat et qua gratia inuitet et quemadmodum 
 possit tenere demonstrat et quemadmodum foris 
 morantem expectet ostendit et ut domum suam ingrediatur 
 inplorat dicens: inueniens te foris osculabor te, adsumam 
 te et adducam te in domum matris meae et 
 in secretum eius, quae concepit me. uides quemadmodum 
 nuda sit, quae tectum non potest habere secretum 
 intemeratae utique naturae, secretum intimae conscientiae 
 non designatum aliqua temeritate uitiorum. hortus enim 
 clausus est ecclesia sancta et inmaculata uirginitas, quae ideo 
 hanc gratiam meretur a Christo, quia uerbum dei quaesiuit 
 desiderauit inuenit aduigilans ante ostia sapientiae, sicut 
 ipsa dicit: beatus uir, qui audit me, et homo, qui 
 uias meas custodierit aduigilans meis ostiis cottidie, 
 custodiens postes mei introitus; exitus enim mei 
 exitus sunt uitae.

Sic ecclesiae suae Christus speciem concupiuit et parauit

 

 
 
 
 eam sibi in uxorem adsciscere. sed quia erat sub lege — 
 sub lege enim Petrus, Iohannes ceterique apostolici um -, 
 prius nos obseruantiae corporalis uncus relaxandos putauit. 
 quamuis enim lex religiosa, lex iusta sicut Uri persona inducitur, 
 quia tam religiosus et castus erat, ut regressus e 
 bello uxorem non recognosceret nec intraret ad eam, tamen 
 ubi Uri Dauid, hoc est uiri humilis copulam cognouit, 
 ecclesiae a synagogae coniunctione discedens locum futuris 
 nuptiis praeparabat. unde et Iohannes typum accepit legis, 
 qui quamuis esset ex patribus, parari uias domini nuntiauit 
 et ecclesiae copulam prophetabat et ideo occisus inducitur, 
 ut defectum legitimae obseruationis ostenderet; lex enim et 
 prophetae usque ad Iohannem. ergo iam Uri occisus est in 
 typo legis, ut synagoga legis laqueis solueretur, quoniam quae 
 sub uiro est mulier uiuente uiro ligata est legi, si autem 
 mortuus fuerit uir, soluta est a lege uiri. igitur uiuente uiro 
 uocabitur adultera, si iuncta fuerit alteri uiro; si autem 
 mortuus fuerit uir eius, liberata est a lege uiri, ita ut non 
 sit adultera, si fuerit cum alio uiro. ergo non adultera humana 
 condicio, quae licet sub lege fuerit, tamen abolita quodammodo 
 obseruantia legis in gratiam uindicata est.

legis autem 
 obseruantiam non Christus aboleuit. unde et Uri non Dauid 
 occidit, sed occidi a bellatoribus passus est, hoc est

 

 
 
 
 profanari ritum obseruantiae ex lege uenientis per incursionem 
 barbarorum et captiuitatem Iudaeorum passus est Christus. 
 denique Uri lux mea dicitur. quae autem Christi lux nisi 
 lex et euangelium? — si enim crederetis Moysi, crederetis 
 et mihi; de me enim ille scripsit — quia lux Christi in 
 lege praecessit, cuius postea in euangelio gratia quasi in 
 eptamyxo [septiformi] spiritu uniuersa mundi huius inpleuit. 
 huic ergo legi carnem sustulit et ecclesiam sibi iunxit. cuius 
 legis lumen populus hostilis inminuit, quando legis sancta 
 uiolauit. inminuta ergo lux dei est in populo Iudaeorum, 
 quia caecitas ex parte in Israhel contigit, donec plenitudo 
 gentium intraret et sic omnis Israhel saluus fieret.

Superest adhuc et quartum mysterium, quod quaeso placidis 
 percipiatis auribus et mentem nostram, non uerba pendatis; 
 non enim in uerbo est regnum dei, sed in uirtute. 
 adulterium factum est, homicidium factum est. hoc est quod 
 dictum est ad prophetam: sume tibi baculum nucinum. 
 et alibi uirgam nucinam legimus, per quam intellegimus ius 
 quoddam et summam prophetiae, quae more nucis foris 
 amara in cortice, dura in medio testae, tenera intus est et 
 fructuosa. etsi igitur in historia amariora auditis, in typo 
 dura cognoscitis, sperate tamen in mysterio fructuosa. adulterium 
 inquam in typo salutis est factum; non enim 

 

 
 
 
 adulterium omne damnandum est. denique ad prophetam dictum 
 est: uade accipe tibi uxorem fornicariam. dominus 
 hoc iubet, cum ea quae fornicata fuerit esse coniugium, cuius 
 coniugii, ut supra diximus, partus est Christus. namque filio, 
 qui ex fornicatione natus est, a domino nomen impositum est 
 Iezrahel, quod est diuina generatio. si ergo pia illa copula 
 fornicariae, etiam ista utique pia societas adulterae copula est. 
 sed illa de Iudaeis. de diuinis autem non audeo licet pium 
 adulterium nominare, ne quem uel sonus sermonis offendat, 
 licet sensus ueneratior in promptu sit. quod potest tamen 
 cautius dici etsi non expressius, ex disparibus copulis contubernium 
 pium factum est, cum uerbum caro factum est. non 
 sunt enim legitima consortia diuinitatis et carnis nec ut 
 quodam foedere conueniunt naturae caro animae et anima 
 carni, ita etiam diuinitas et caro iusti seruant quodammodo 
 tori legem. suscepit carnem deus, adsumpsit animam, per 
 inusitatam nec legitimam incarnationem consortium fecit esse 
 legitimum, ut sit deus omnia et in omnibus.

Denique ut scias esse mysterium, interpretare uocabula. 
 Dauid enim in typo accipis Christi, Betsabee filia sabbati et 
 filia plena et puteus dicitur iuramenti. quid igitur expressius 
 quam quod filia sabbati caro Christi est, quia misit deus 
 filium suum factum ex muliere, factum sub lege? eadem 
 plena, quia in passione eius legis est plenitudo uel quia plena 

 

 
 
 
 spiritu sancto; Iesus enim plenus spiritu sancto regressus est 
 a Iordane. eadem etiam puteus iuramenti, hoc est religionis 
 et fidei. et bene puteus, quia flumina de uentre eius fluent 
 aquae uiuae. hanc ergo adsumens sibi deus uerbum copulam 
 fecit esse legitimam, quod mysterium etiam illae nuptiae 
 declararunt, quae sunt in Canticis canticorum, quibus Christo 
 ecclesia et spiritui caro nubit. et ideo circumcursabat et 
 . quaerebat ubique dei uerbum, quia uulnerata, quia nuda, quia 
 adultera in omnibus, etsi inmaculata in Christo quaerebat 
 caro misera redemptorem.

hanc sibi Christus iunxit, ut inmaculatam 
 redderet, hanc sociauit, ut auferret adulterium. et 
 quia sub lege erat, moriendum fuit, ut liberaretur a lege, ut 
 per illam mortem uelut quoddam legis et carnis matrimonium 
 solueretur. mortua est igitur in Christo caro, ut nos mortificati 
 legi per corpus Christi, sicut apostolus dixit, essemus 
 alterius, qui ex mortuis resurrexit, et passiones cupiditatesque 
 carnis et cogitationes peccatorum, quae per legem erant 
 in membris nostris, in illa morte morerentur, nos autem 
 soluti a lege mortis quasi noua Christi copula in nouitate 
 spiritus resurgeremus.

Et tamen qui legem in Christi carne soluerunt eamque 
 putauerunt esse uiolandam omnes iussu Dauid a bellatoribus 
 interempti sunt. quo indicio ostenditur id, quod in posteriora 
 docuerunt esse signatum, quod eorum qui Christum interfecerunt 
 nullus euaserit, idque euidentissime reuelatur, eos 
 quos ante mortem adsumpserat Christus sicut Iudaeos perisse 
 paruulos et informes, eos uero quos post mortem adsciuit in 
 numerum filiorum regno esse seruatos. unde iuxta hoc

 

 
 
 
 mysterium conuenit quod primus in Iudaeis fuerit partus infirmus, 
 ut postea in Christianis fieret fructus aeternus.

: Sed iam ad nuntium transeamus. nam in superioribus tractatus 
 nobis de illo inuidioso adulterio et homicidio Dauid 
 prophetae fuit decursisque mysteriis non solum nihil quod 
 condemnaretur sed etiam quod laudaretur inuenimus. nunc 
 tractatus incipit esse de nuntio, quem decursi psalmi titulus 
 iam saepe repetitus ostendit. sic enim est: psalmus Dauid 
 intellectus, cum uenisset ad eum Nathan propheta, 
 cum intrasset ad Betsabee.

itaque et haec pars historiae 
 retexenda est, quae huiusmodi est. \'diues\' inquit (et pauper 
 intra unam erant ciuitatem. diuiti multa armenta, multae 
 oues, pauperi una ouis, quae de pane et uino pauperis 
 alebatur et in sinu eius requiescebat. uenit hospes ad diuitem, 
 diues neque de armento suo neque de gregibus suis aliquid 
 abstulit, sed unam ouem pauperis occidit. hoc ubi cognouit 
 Dauid \'morietur\' inquit \'uir ille et restituet quadruplum\'. 
 respondit illi Nathan: \'tu es\\ deinde aperuit ei caeleste 
 mandatum dicens mandasse dominum quod multa illi bona, 
 id est opes regias sublato de pastorum numero contulisset 
 quodque in eum suam misericordiam profudisset et ideo 
 quoniam peccato exasperasset dominum, abducenda eius 
 omnia, rapienda ab hostibus, depopulandam domum. tunc 
 ait ille: \'peccaui\' et respondit Nathan: \'quoniam peccasse te 
 confiteris, remittet tibi dominus peccatum, sed filius tuus qui 
 natus est ex Betsabee morietur\'. hoc filio aegrotante Dauid

 

 
 
 
 fleuit, humi iacuit, cilicio se operuit, ieiunauit. ubi mortuum 
 cognouit, surrexit, lauit, cenauit, alios consolatus est\'.

uidete 
 quam multa. primo omnium quod deus pius atque misericors 
 est et quae nobis aduersa contingunt pro pretio nostri erroris 
 excipimus. didicimus igitur captiuitatem pretium esse peccati; 
 haec enim decernitur poena pro crimine. deinde illud aduertimus 
 quod regum lapsus poena populorum sit. sicut enim 
 eorum uirtute seruamur ita etiam errore periclitamur. unde 
 optandum est nobis, ut regem gloriosum atque perfectum 
 habere possimus. nos ergo qui regem uolumus habere perfectum 
 dominum nolumus habere perfectum ? an uero illi 
 possunt uelle hominem esse perfectum qui deum nolunt esse 
 perfectum? illud etiam breuiter textus operatur historiae, ut 
 aduertamus quam cito ueniae spes secuta sit. non mediocre 
 autem quod Nathan denuntiauit ei, hoc est inferior propheta; 
 grauis enim uerecundia pudorque delictum ab inferiore reprehendi. 
 uidetis quod culpa gratiam minuat. sciebat Nathan 
 quod Dauid nesciebat; adeo caligat animus obumbratus 
 quadam nube uitiorum. deinde hic est Nathan, qui in superioribus 
 Dauid acceptum domino prophetauit, ut doleret 
 eodem redargui teste peccatum, quo prophetante fuerat meritum 
 praedicatum.

Sed iam mysterium requiramus. duo inquit uiri erant in 
 una ciuitate, unus diues et alter pauper. quis est hic 

 

 
 
 
 diues aut pauper nisi forte unus populus Iudaeorum, alter 
 populus Christianus? ille diues in lege, diues eloquiis dei 
 sibi creditis, diues prophetiis, diues oraculis: hic uero pauper. 
 sed nolite hanc refugere paupertatem, quam sequitur regnum 
 caelorum; scriptum est enim: beati pauperes spiritu, 
 quoniam ipsorum est regnum caelorum. bona paupertas, 
 quae quod habuerit non amittit. bona paupertas, quae si 
 thesauros non habet pecuniae, habet tamen thesauros scientiae 
 atque sapientiae. nolite, filii, quasi uilem despicere paupertatem; 
 iste pauper clamauit et dominus exaudit eum. 
 nolite quasi magnis inuidere diuitiis; diuites eguerunt et 
 esurierunt. sed si uultis habere bona, dominum quaerite; 
 inquirentes enim dominum non deficient omni bono. 
 ergo nolite recusare omnem pauperem. pauper erat Petrus et 
 quem donaret nummulum non habebat, sed pretiosiorem 
 omni pecunia donabat salutem. pauper erat ille Lazarus in 
 euangelio, sed ille qui ante in ostro diues iacebat et purpura 
 optabat post exitum uitae stillante digito pauperis refrigerari. 
 quamuis ille ostro superbus regio et purpuratis uestibus 
 uulnera pauperis diues fastidiosus horruerit, tamen in infernis 
 locatus optabat eo loci fuisse quo Lazarus. quo loco lectio 
 non uidetur pecuniarum diuitem pauperemque describere, sed 
 eum pauperem, qui pro fide et deuotione uulnera corporis 
 non horruerit, famem ieiuniumque tolerauerit.

Cum igitur haberet populus Iudaeorum in suis gregibus 
 plurimas copias hostiarum, tamen unam ouiculam, quam

 

 
 
 
 populus ille pauper habebat, eripuit gloriosae illi subiciens 
 passioni. uis scire quam ouem? sicut ouis ad uictimam 
 ductus est, qui pane pauperis alebatur et potu pauperis 
 utebatur et in sinu pauperis dormiebat. nostris enim utebatur 
 alimentis, in nostri pectoris gremio quiescebat. nam in 
 Iudaeorum sinu requiescere se non posse memorauit dicens: 
 filius hominis non habet ubi caput suum reclinet.

et 
 uenit hospes, inquit, ad uirum illum diuitem. quis est 
 iste hospes nisi miserabile peccatum? etenim culpa in hunc 
 mundum tamquam hospes intrauit, aliena nostrae et peregrina 
 naturae. itaque non de suis gregibus hostiam obtulit, sed 
 accepit ouiculam pauperis et occidit illam. cuius quidem 
 passio licet ad sacrarium salutare profecerit, tamen uidetur 
 illi sui fuisse furoris augmentum et cibus culpae incentiuumque 
 peccati. denique ludas panem accepit a Christo et tunc 
 magis repletus est diabolo, quia non accepit ex fide, qui tam 
 hospitali domino proditionem parabat.

et iratus est Dauid 
 ad uirum illum. diximus quod propheta Iudaeorum populus 
 declaratur et ideo sub hac figura se ipse condemnat. dignus 
 est morte uir ille, qui fecit haec, et ouiculam restituet in 
 quadruplum, hoc est periturum populum Iudaeorum, sed 
 cumulatioribus bonis fruiturum populum Christianum, quia 
 praestabilior est praesentibus status, qui ex resurrectione 
 debetur.

propositum mihi fuit, ut meminisse dignamini, 
 aduersus eos qui homicidium adulteriumque sancti Dauid

 

 
 
 
 condemnant, meo respondere sermone, et ita fauore uestrae 
 unanimitatis tractatus nostri cursus euasit, ut praedicandus 
 iure omnibus uideretur quem putabamus non posse defendi. 
 sed quoniam nostro uir sanctus auxilio non indiget, iam ipse 
 uobis pro se loquatur et factum suum ipsius dicta defendant.

Miserere mei inquit, domine, secundum magnam 
 misericordiam tuam. noua ni fallor, fratres carissimi, coniunctio 
 ista sermonis, ut magna misericordia diceretur, et 
 non facile alibi lectum memini. et ideo quae sit magna 
 misericordia debemus aduertere. nam etsi magnam misericordiam 
 non facile legerimus, legimus tamen magnam dei uirtutem. 
 et ideo considerantes quae magna sit uirtus conicere 
 poterimus quam misericordiam magnam uoluerit designare. 
 legimus enim in sancto Hieremia: quis es, domine? tu 
 fecisti caelum et terram in magna uirtute tua et 
 brachio excelso. uirtus ergo magna caelum fecit. quae est 
 uirtus magna, patris an filii? magna utique patris uirtus est — 
 ipse enim per filium caelum fecit et terram, sicut habes: in 
 principio fecit deus caelum et terram —, sed tamen et 
 filius magna uirtus est. nam cum uirtutem patris filium 
 legeris, sicut habes Christum dei sapientiam atque uirtutem, 
 utique cum uirtus patris filius sit, magna uirtus est filius. 
 quemadmodum igitur omnipotens denegatur, quem fatemur 
 magnam dei esse uirtutem ? haec igitur magna uirtus caelum

 

 
 
 
 fecit, quia caelum fecit et filius, sicut habes: omnia per 
 ipsum facta sunt. ergo si et pater fecit et filius, utique 
 facti unitas operationis indicat unitatem. non ergo operatio 
 discrepat patris et filii. si autem una operatio, una utique 
 operationis potestas et maiestas una factorum est. haec de 
 patre et filio.

quid ergo silemus de spiritu, praesertim cum 
 scriptura nos diuina non patiatur silere? dat enim locus 
 oportunissimum testimonium ad sancti spiritus unitatem cum 
 patre et filio conprobandam, ut eius quoque operationem a 
 patris et filii opere dissociare nequeamus. legimus enim 
 magnam uirtutem patris esse, quod caelum fecit, magnam 
 uirtutem etiam filium esse, quoniam caelum fecit, nec solum 
 fecit, sed etiam firmauit; uerbo enim domini caeli firmati 
 sunt. ergo si et fecisse et firmasse caelum magnae uirtutis 
 est, etiam spiritum sanctum a maiestate magnae uirtutis 
 separare non possumus, quia scriptum est: et spiritu oris 
 eius omnis uirtus eorum. namque cum caelum fieret et 
 terra, superferebatur spiritus, de quo alibi ait per prophetam 
 Dauid: emitte spiritum tuum, et creabuntur. de quo 
 etiam alibi dixit: quoniam uidebo caelos, opera digitorum 
 tuorum. non enim corporalibus digitis deus caelum 
 fecit et terram, sed spiritus gratia septiformis, illo uidelicet 
 digito, de quo habes in euangelio: quodsi in digito dei 
 daemonia eicio. hunc enim digitum alibi spiritum dixit, 
 sicut habes: quodsi in spiritu dei daemonia eicio.

 

 

 

 
 
 
 si igitur spiritus dei digitus est, quoniam brachium dei filius 
 est, utique spiritus cooperatus patri et filio per unitatem 
 operationis caelum fecit et terram. ideo enim digitum filius 
 nuncupauit, ut tamquam unius corporis ita diuinitatis exprimeret 
 unitatem. itaque si magna uirtus caelum condidit, utique 
 magna sapientia caelum condidit, quia scriptum est: 
 omnia in sapientia fecisti.

Didicimus igitur quae magna sit uirtus: colligamus nunc 
 quae magna sit misericordia. si magna uirtus caelos fecit, et 
 magna misericordia debet esse de caelo et magna iustitia 
 debet esse de caelo; iustitia enim de caelo prospexit et 
 misericordia uenit e caelo. magna ergo facta est misericordia, 
 quia uerbum caro factum est et habitauit in nobis. 
 ergo magna uirtus caelos fecit, magna uirtus caelos inclinauit, 
 sicut legimus: et inclinauit caelos et descendit. quo 
 ostenditur numquam diuinitatis suae exsors fuisse dei filius 
 nec cum inter homines uersaretur, quoniam etsi suscepit 
 quod non erat, non destitit tamen esse quod erat. itaque 
 cum dicitur: et inclinauit caelos et descendit, non tam 
 uidetur de caelo descendisse quam ipso descendisse cum 
 caelo. nam cum pater filium alloqueretur in terris situm, 
 angeli ministrarent, non tam mutasse non uidetur sedem dei 
 filius quam transtulisse. ergo didicimus magnam esse misericordiam.

itaque si magna misericordia est descendisse de

 

 
 
 
 caelo, quae sit multitudo miserationum distinguere atque 
 intellegere debemus. sic enim sequitur: et secundum 
 multitudinem miserationum tuarum dele iniquitatem 
 meam. non enim idem significat uterque uersiculus, sed illud 
 ad incarnationem refertur, hoc uero quod sequitur ad eas 
 referendum uidetur quas dei filius in carne suscepit iniurias, 
 quia ieiunauit, quia esuriuit, quia fleuit, quia uapulauit, quia 
 crucifixus, quia mortuus, quia sepultus est; haec enim carnis, 
 non diuinitatis insignia sunt. et necessarium fuit, ut aerumnarum 
 multitudinem miserationum multitudo depelleret profuturo 
 nobis dominicae certamine passionis.

Non enim sua peccata delebat, quia peccatum nullum 
 fecerat, sed quia peccatum factus est, nostra erant delenda 
 peccata, sicut Dauid dixit: dele iniquitatem meam. quid 
 est dele? uideamus hoc uerbum; non otiosum est. denique 
 et alibi ait: ego sum, ego sum, qui deleo iniquitates 
 tuas, et memor non ero. sunt profecto alte inpressa quaedam 
 conscientiae nostrae ulcera delictorum et quaedam 
 mentium nostrarum animorumque uibices, quae errorum 
 nostrorum obducuntur ulceribus. habet ergo culpa characteres 
 suos et apices, quibus proditur. quod non ingenio nostro 
 adfingimus, sed prophetica auctoritate signamus. scripta est 
 ergo, et ubi scripta sit uide. in pectore inquit cordis tui, 
 hoc est: ibi scripta est culpae series, ubi etiam forma uirtutis, 
 non in tabulis lapideis, sed in tabulis cordis

 

 

 
 
 
 carnalibus. sed quae bona sunt non atramento inscribuntur, sed 
 spiritu dei uiui, quae autem uitiosa graphio ferreo et ungue 
 adamantino. talis propemodum scriptura qualis est poena 
 peccati. scribitur illa graphio ferreo, hoc uirga ferrea cohercetur, 
 sicut scriptum est: reges eos in uirga ferrea. alia 
 illa est uirga recta, uirga regni tui. illa supplicio 
 cohercet noxios, haec innoxios gubernat imperio. ergo scripta 
 est culpa; uideamus ubi. non foris, sed intus in corde tuo 
 et in pectore tuo. sicut enim prope est uerbum in ore tuo 
 et in corde tuo, sic infidelibus in ipso corde exprimitur figura. 
 peccati et erroris effigies. intus igitur est culpa, intus uirtus. 
 et ideo dominus sentio inquit uirtutem de me exisse, ut . 
 ostenderet quae bona sunt de interiore procedere et contra 
 quae mala sunt de interiore prodire. non enim quod intrat 
 inquit in os coinquinat hominem, sed quod exit de 
 ore. de corde enim tuo cogitationes procedunt, et ideo caue 
 ne de corde tuo malae cogitationes prodeant, quae te posteriore 
 tempore arguant et accusent. non enim deus testimoniis 
 ad reuincendum te argumentisque indiget; tua te ipsa culpa 
 accusat et prodit.

unde bene in hoc psalmo Dauid dicit: 
 delictum meum contra me est semper. uae enim mihi 
 quod latere cupio et latere non possum! quomodo enim latebo, 
 qui inscripta in pectore meo gero meorum indicia delictorum ? 
 nudabitur in illo iudicii die uniuscuiusque pectus testimonium

 

 
 
 
 reddente omnibus conscientia sua et inuicem accusantibus 
 cogitationibus aut etiam defendentibus in die qua iudicabit 
 deus occulta hominum. qui pudor ille, cum prodi omnibus 
 coeperit quod putabamus occultum, cum aperire se coeperit 
 uniuscuiusque imago delicti, ut unusquisque sui criminis 
 serie reuincatur? quis pudor cum illum, quem despicabilem 
 in hoc saeculo iudicabas, uideris esse praelatum, illum seruum 
 tuum, illum quem iuxta saeculi huius astutias ineptum et 
 inhabilem arbitrabaris simplicitatis suae diuitiis cognoueris 
 honoratum? ergo dum uiuimus, confugiamus ad eum qui 
 potest delere peccatum. nec uerearis quod graphio ferreo 
 scriptum est et ungue adamantino — hic enim portas ferreas 
 adamantinasque confregit — nec timeas culpam fateri.

Confessus est Dauid, agnouit iniquitatem suam, agnouit 
 errorem et ideo ait: quoniam iniquitatem meam ego 
 agnosco. Dauid agnoscit, et tu non agnoscis? Dauid fatetur, 
 et tu negas? Paulus se nocentem clamat, et tu te innocentem 
 adseris? non est igitur maximus erubescendi locus, quando 
 cum plurimis peccatis mixta consortia sunt? si sequamur 
 tamen studium corrigendi.... neque rursus paueas, ne culpae 
 confessio teneatur ad poenam. bonus enim et misericors deus 
 non solum culpam ignoscere confitentibus, sed etiam praemia 
 corrigentibus inpertire consueuit, si tamen unusquisque sibi 
 donari petat quod intellegit non latere. dic ergo iniquitates 
 tuas, ut iustificeris. dei uox est ista uolentis 
 ignoscere, dei uox ista est promittentis quod tuum uelit

 

 
 
 
 delere peccatum.

tibi inquit peccaui et malum coram te 
 feci, hoc est: etsi homines non uident, sed tu uides: etsi 
 homines me iudicare non possunt, qui participes delictorum 
 sunt, tu tamen iudex es singulorum, qui expers es delictorum. 
 quamlibet in corde intimo cogitationes noxiae lateant, coram 
 te tamen sunt, qui potes dicere: quid cogitatis mala in 
 cordibus uestris? nempe Christus hoc dicit. qui ergo 
 nouit quid in corde sit scriptum potest delere quicquid in 
 corde conscriptum est. cui se fatetur sanctus Dauid non 
 solum in se ipso, sed etiam in primo homine peccasse, dum 
 praecepta diuina temerantur.

Quo licet aduertere, fratres dilectissimi, quemadmodum 
 omnes haereses, dum se inpugnant, in se recurrunt. itaque 
 Ariani, dum patris et filii separant potestatem, in eum 
 furiose exitum disputationis incurrunt, ut cum Manicheis 
 eorum concurrat adsertio; illi enim dicunt alterum deum 
 ueteris, alterum noui esse testamenti. quam profanam adsertionem 
 ecclesia sancta condemnat, quae unum deum legit, 
 quia unus deus pater, ex quo omnia, et nos in ipsum, 
 et unus dominus Iesus, per quem omnia et nos per 
 ipsum. utique omnipotens potestas et una patris et filii 
 declaratur, ut nec patrem a noui testamenti gratia secernamus 
 nec rursus ab instauratione mundi filium separemus.

denique 
 consideremus utrum idem deus utriusque sit conditor testamenti. 
 nempe omnes in primo homine peccauimus, et per 
 naturae successionem culpae quoque ab uno in omnes transfusa 
 successio est. in quem ergo peccaui, in patrem an in

 

 
 
 
 filium ? utique in eum qui mihi credidit quod non seruando 
 peccaui. mandatum est homini, ut ab omnibus gustaret quae 
 erant in paradiso, lignum scientiae boni et mali non tangeret. 
 Adam ergo in singulis nobis est. in illo enim condicio 
 humana deliquit, quia per unum in omnes pertransiuit peccatum. 
 uideo summam mihi creditam, uideo quae praeuaricationis 
 aera contraxero, dum uetita et interdicta degusto. 
 hinc debeo conmissae sortis usuram, quia creditum mandatorum 
 caelestium faenus intemerata fide seruare non potui. 
 agnouimus creditum, agnoscamus etiam creditorem.

creditoris 
 nempe ius est, ut exigat et relaxet. et ideo idem relaxat qui 
 ius habet exigendi. cum igitur in euangelio Christus dixerit 
 mihi: remissa sunt tibi peccata tua, nonne eundem 
 intellego dominum sortis, quem arbitrum ueniae recognosco? 
 aut si pater credidit et filius relaxauit, non per unitatem, ut 
 nos dicimus, sed ut Ariani adserunt, per distantiam potestatis, 
 alius ergo deus credidit, alius relaxauit? unde incurrunt. 
 ut Manicheorum perfidiam non euadant. deinde unum 
 dicendo bonum deum aduertant quos laqueos dementiae suae 
 incidant. si bonus est qui credidit, quomodo non est bonus 
 qui relaxauit? ergo cum illis partem habeant Ariani, cum 
 quorum adsertione conueniunt.

nec mirum si is qui semel 
 deuiare coepit a uero nexibus se alieni erroris inuoluat. et

 

 
 
 
 ideo una est sententia, quae haereticorum omnium machinas 
 destruat, ut unius potestatis, maiestatis atque uirtutis trinitatem 
 esse credamus et ideo ab eo quod filius fecit non 
 separemus patrem nec ab eo quod pater mandauit filium 
 segregemus. ita enim fiet, ut non alterum deum ueteris, 
 alterum noui testamenti inducamus, sed per unitatem potestatis 
 et filius in patre et pater intellegatur in filio et filius 
 faeneretur in patre et pater relaxet in filio. nam et pater 
 dimittit peccatum: filium dimisisse iam diximus.

accipe 
 quia dimittit et pater. dimitte inquit nobis debita nostra, 
 sicut et nos dimittimus debitoribus nostris. utique ex 
 persona nostra hoc filius patri dicit. nec ideo dicit, quasi 
 dimittere ipse non possit, sed ideo dicit, ut tu unitatem 
 potestatis intellegas.

denique si auctoritatem quaeris in filio, 
 iam uos inquit mundi estis propter sermonem, quem 
 locutus sum uobis. dimittit sermone, dimittit imperio, sed 
 cum ratione dimittit dicens: uade, post haec uide ne 
 pecces. habes auctoritatem, quia uetera donauit: habes 
 iudicium, quia futura praescripsit.