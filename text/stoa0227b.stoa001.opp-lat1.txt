Incipit prologus Petri diaconi Casinensis ad Guibaldum 
 Casinensem et Stabulensem abbatem in libro de locis sanctis. 
 
 Domino suo ac patri in Christo uenerabili. Guibaldo, dei 
 gratia sacri Casini montis abbati, Petrus Casinensis diaconus 
 debitae obedientiae famulatum. 
 
 
 Quanto cupiditatis igne, pater in Christo uenerande, exarserim 
 ac quali quantoue desiderio, ut uos omnipotens deus 
 de aduersis eriperet, exoptauerim, ipsum deum inuoco testem, 
 quem mentis abdita, quem conscientiae occulta non fallunt, 
 qui et de ipsis animi motibus generis arbiter creditur futurus 
 humani. Sed quia iuxta prophetae elogium in manu hominum 
 non est uia eius, nec ab homine, sed a domino 
 gressus hominis diriguntur, nostris id facinoribus exigentibus 
 non est factum, quod humana auiditas concupiuit, 
 sed quae deus arbiter meritis humanis competere iudicauit; 
 nam cum omnium prauorum grassante impietate ecclesiae 
 dei status cotidie labefactari cernatur et fere, ut ita dicam, 
 nullus aduersus eos insurgit pro domo Israhel partim amore, 
 partim timore saecularium potestatum: idcirco augustae memoriae 
 dominus noster imperator Lotharius uestram beatitudinem 
 in Casinensi cenobio abbatem instituit, ut ea, quae 
 ad correctionem malorum et salutem bonorum attinent, sollicite 
 ac diligenter pertractares et effrenatos refrenares ac superbos 
 humiliares, quatenus recuperata iustitia et restaurata religione 
 coetus ecclesiasticus sibi iuste ac misericorditer seruire ac 
 pro Romani imperii statu dei omnipotentis clementiam exorare 
 queat. Unde non immerito ab omnibus probis ac sapientibus

 

 
 
 diligeris ac ueneraris. Nam quis tanti uiri familiaritatem 
 spernat, affabilitatem contempnat, industriam fugiat? Nam ut 
 omittam cetera maxima et egregia uestri ingenii monumenta 
 insignia, cunctos praecellentes Romani imperii sapientes Tulliana 
 eloquentia superas et antecessorum uestrorum largam munificentiam 
 omnibus horis momentisque praecellis. Tantis, inquam, 
 et talibus uos cernens sertis redimitum et laureis decoratum 
 itinerarium de locis sanctis a nobis utcunque exaratum et ex 
 omnibus, ut ita dicam, libris collectum uestrae paternitati 
 destinare curaui poscens id a uestra eminentia roborari; in 
 quo rogo non dictantis ignauiam, sed materiam adtendatis 
 utillimam, nec noui uos et incogniti hactenus aliquid in hoc 
 itinerario ediscituros, sed ea quae iam uiua uoce illis referentibus, 
 qui ad sepulchrum Domini perrexerunt, edidicistis, uel 
 ea, quae per uolumina diuersa librorum legistis, nos hic noueritis 
 collegisse. Quae autem indeclinabilia et immania impedimenta 
 a perfidis et scelestis utroque genu claudicantibus nobis 
 obstiterint, non iam deum, uerum uos ipsos conscios, uos ipsos 
 fideles inde clamauerim testes. Ceterum ad tantillum spatii, quod 
 e largitate diuinae indulgentiae relictum est, istud opusculum 
 caelesti munificentia edidi confidens nichilominus de deo de 
 nostris aemulis quandoque nobis uictoriam collaturum. Sicut enim 
 nunquam fit opus solidum, si artifex omnia, prout ratio poscit, 
 non aptet, sic omnis scriptor manans multimoda uerbositate nullam 
 habebit ualentiam edendi scripturam dulcedine refertam, 
 prout Oratius strenuissimus orator in scriptis suis reliquid dicens:
 
 Omne tulit punctum, qui miscuit utile dulci, 
 si postquam scribere conetur, materiam non rimetur. Iam uero 
 Christo auspice huius proemii iste sit finis. 
 
 Explicit prologus. Incipit liber de locis sanctis.

Bedae de locis sanctis libri cap. 1 et II usque ad uerba: Per- paucae illic cisternae sunt.\' 
 
 Anonymus: Sepulcrum uero Domini, de quo supra retulimus, 
 est fabricatum in medio templi, templum uero in media 
 ciuitate contra aquilonem non longe a porta Dauid. Post resurrectionem 
 autem est ortus, in qua sancta Maria cum domino 
 locuta est. Foris ecclesiam retro est medietas orbis, < de> quo 
 loco dicit Dauid: \'Operatus es salutem in medio terrae\'. 
 Alius etiam propheta dicit: \'Haec dicit dominus: ista 
 est Hierusalem in medio gentium posui eam\'. 
 
 
 .In Golgotha autem est pars ligni salutiferae crucis, in qua 
 confixus est dominus, et titulum, quod est repositum in locello 
 argenteo. Est illic et cornu, unde ungebantur reges, et annulum 
 Salomonis. 
 
 Non longe autem a medietate mundi est carcer; ibi uero 
 est alligatio, ibi prope et flagellatio ibique prope et spinis 
 coronatio, ibi prope est dispolatio et uestimenti diuisio. In 
 Caluaria autem, ubi crucifixus est Dominus, est mons scissus, 
 et in ipso monte Caluariae ascenditur per gradus decem et 
 septem, et ibi pendent lampades nouem cum singulis nappis 
 argenteis. Subtus uero est Golgotha, ubi cecidit sanguis 
 Christi super petram scissam. 
 
 Subtus autem monte Caluariae contra orientem est templum 
 Domini ex alia parte ciuitatis, quem Salomon aedificauit. Quattuor 
 portas habet: prima ab oriente, secunda ab occidente, 
 tertia a meridie, quarta ab aquilone, quae habent significationem 
 quattuor partium mundi, de foris uero octo angulos 
 habet, per unumquodque angulum duodecim passus uoluitur. 
 In medium templi est mons magnus circumdatus parietibus, 
 in quo tabernaculum, illic et archa testamenti fuit, quae a 
 
 
 Vespasiano imperatore destructo templo Romae delata est. 
 A latere uero sinistro tabernaculi super saxum posuit dominus

 

 
 
 
 Iesus pedem suum, quando eum Symeon accepit in ulnis, et 
 ita remansit pes sculptus, ac si in cera positus esset. Ab alio 
 uero latere saxi est tabernaculus apertus, in quo per gradus 
 uiginti duo descendunt. Ibi Dominus orabat, ibi et Zacharias 
 sacrificabat. Extra templum locus est, ubi Zacharias filius 
 Barachiae interfectus est. Super saxum in medio templi pendet 
 candela aurea, in qua est sanguis Christi, qui per petram 
 scissam descendit. Contra meridiem autem non longe templum 
 Salomonis, in quo habitauit, constructum est, in quo sunt 
 portae uiginti quinque; intus habet columpnas trecentas sexaginta 
 duo, et subtus non longe cunabula Christi et balneum 
 eius et lectum sanctae dei genitricis. Subtus templum Domini 
 ab oriente est porta speciosa, unde Dominus intrauit sedens 
 super pullum asinae. Ibi et Petrus claudum sanauit. Contra 
 aquilonem est ecclesia sanctae Annae, ubi tribus annis beata 
 Maria nutrita fuit. Prope uero est probatica piscina, quae 
 . quinque porticus habet.

Beda c. II a uerbis: (In uicinia templi Bethsaida piscina) usque ad uerba: 1 Unde putant ibi mediam esse terram.\' 
 
 Anonymus: In ecclesia uero, quae dicitur sancta Syon, 
 est thronus Iacobi fratris domini, qui iuxta templum sepultus 
 est; in eo autem loco fundata est, ubi cenantibus apostolis 
 post passionem hostiis clausis abparuit dominus. Prope uero 
 illic est porta, de qua angelus Petrum eduxit. De templo 
 uero, quem Salomon aedificauit, duae tantum pinnae permanent, 
 quarum una, quae altior ualde est, ipsa est, in qua 
 dominus temptatus est a diabolo, reliqua autem destructa 
 sunt. In area uero Orne Iebusei templum constructum fuit. 
 Prope autem portam effusus est sanguis Zachariae, filii Barachiae.

Bedae c. III et IIII usque ad uerba: Habebat autem longi- tudinis octo pedes.\' 
 
 Anonymus: Sudarium uero, cum quo Christus faciem 
 suam extersit, quae ab aliis Veronyca dicitur, tempore Tiberii 
 Caesaris Romae delatum est. Arundo uero, cum qua caput 
 eius percussum est, et sandalia eius et lora, cum quibus 
 ligatus est, et circumcisio eius et sanguis eius in basilica 
 Constantiniana Romae uenerabiliter honorantur.

Bedae c. IIII a uerbis: Aliud quoque aliquanto maius linteum\' usque ad finem, c. V, c. VL 
 
 Anonymus: Trans torrentem Cedron est spelunca et super 
 eam ecclesia in eo loco, ubi quinta feria post cenam Saluatorem 
 ludaei comprehenderunt, qui locus est in capite uallis Iosaphat. 
 In eadem uero ualle stetit palma unde pueri ramos tulerunt, 
 quando clamauerunt Hosanna. Item in monte Oliueti est spelunca 
 et in ea altarium, bene lucida, in qua solebat Dominus 
 docere discipulos suos, supra quam speluncam est 
 sancta ecclesia grandis et non longe est martyrium sancti 
 Stephani. Inde non longe est locus, ubi orauit dominus, quando 
 factus est sudor eius sicut guttae sanguinis. In itinere autem 
 Bethaniae uicus est, de quo adducta est asina.

Bedae c. VII exceptis ultimis uerbis: Titulo nominis eius usque hodie designatum.\' 
 
 Anonymus: Piscina uero, ubi exprobrauit Rabsaces, iuxta 
 Bethleem est. Iuxta ostium autem speluncae puteus est, unde 
 aquam concupiuit Dauid. In ualle etiam, quae in Bethleem 
 est, sunt memoriae regum Iuda. Non longe autem inde est 
 ecclesia, quae appellatur Ad Pastores, ubi nunc est uiridarium 
 grande, clausum parietibus diligenter per girum et est ibi

 
 
 
 spelunca lucidissima habens altarium in eo loco, ubi pastoribus, 
 cum uigilias haberent, apparens angelus annunciauit eis 
 Christi natiuitatem. 
 
 In Anatho autem est turris, in qua lamentauit Ieremias 
 propheta, distat autem ab Hierusalem miliario quarto. Miliario 
 uero ab Hierusalem duodecimo est sepulcrum sancti Amos 
 prophetae, qui locus appellatur Thecue. In quo itinere contra 
 mons est, quem excauauit Erodes et fecit sibi palatium super 
 heremum contra mare mortuum. In Thamnatsare est sepulcrum 
 sancti Iesu filii Naue; ibi sunt et gladii petrini, unde circumcisi 
 sunt filii Israel secundo; ecclesia uero ibi constructa est, 
 distat autem ab Hierusalem miliariis uiginti. In alio autem 
 monte ad miliarium secundum est ecclesia, ubi requiescunt 
 corpora sanctorum Eleazari et Finees. Miliario uero nono ab 
 Hierusalem in loco, qui dicitur Cariathiarim, ubi fuit archa 
 domini, ecclesia illuc constructa est.

Bedae c. VIII . 
 
 Anonymus: In uicesimo autem quarto miliario ab Hierusalem 
 iuxta Ebron est fons, in quo baptizauit Philippus apostolus 
 et euangelista eunuchum Candacis reginae. In loco 
 uero, qui appellatur Terebinthus, ubi apparuerunt tres angeli 
 Abrahae, est puteus Abrahae optimus et speluncae duae lucidissimae, 
 ubi habitauit; nam et altarium ibi positum est et 
 ante se ecclesiam habet. Non longe autem inde mons est, 
 usque quo deduxit Abraham angelos euntes in Sodomis. Intus 
 uero in Ebron domus consistit Dauid, unde adhuc aliqua pars 
 stat; nam cubiculum, ubi mansit, usque hodie ibi ad orationem 
 curritur. Non longe autem ab Ebron ad passus trecentos in 
 loco, qui dicitur Abramiri, est domus Iacobi, ubi ecclesia sine 
 tecto constructa est. Inde uero ad passus quinquaginta est 
 sepulchrum sancti Chaleph. Item Abramiri uinea est, in qua

 
 
 
 est spelunca, ubi requiescunt corpora undecim filiorum Iacob; 
 ossa autem Ioseph separatim sepulta in sua ecclesia sunt. 
 Non longe uero ab Ebron est sepulchrum Abner filii Ner.

Bedae c. VIIII, X, XI, XII, XIII . 
 
 Anonymus: Qui autem ad Iordanem ire ab Hierusalem 
 desiderat, per montem Oliueti descendit. A monte Oliueti 
 Christus ascendit ad celum et ibi fecit Pater noster. Mons 
 autem Syon a meridie est; ibi obiit sancta Maria et ibi dominus 
 coenauit cum discipulis suis et ibi misit spiritum sanctum 
 super discipulos. In ecclesia uero, quae est in Bethleem, est 
 mensa, in qua comedit sancta Maria cum tribus regibus 
 Christum dei filium requirentibus. Columpnae sunt intus ipsam 
 ecclesiam sexaginta quadtuor; ibi requiescunt pueri pro Christo 
 ab Erode interfecti. 
 
 Fundamenta uero murorum urbis Iericho, quos subuertit 
 Iesus filius Naue adhuc ex parte parent. Arbor uero sycomori, 
 in qua ascendit Zacheus, stat iuxta domum Raab. Non longe 
 autem ab Iericho est locus, unde Helias raptus est in celum. 
 Trans Iordanem uero sunt montes excelsi ualde, inter quos 
 est altior unus, qui uocatur Nabau, in quo ascendit Moyses, 
 quando uidit terram repromissionis, et mortuus est. Gabaon 
 non longe est ab Hierusalem, quam expugnauit Iesus. Emmaus 
 autem, ubi dominus cum discipulis suis post resurrectionem 
 comedit, sexaginta stadiis ab Hierusolimis distat. In turre autem 
 Cades domus fuit Iacob, cuius fundamenta usque hodie parent. 
 
 
 In Galilea autem est uilla Some, de qua fuit Abisac 
 Sunamitis et mulier, in cuius domo mansit Elyseus, quae 
 domus usque hodie permanet. A monte uero Hermon, qui 
 excelsus ualde est, omnis Galilea uidetur, * in quibus nichil 
 pulchrius est; nam cum sit planities grandis, aliud nichil est 
 nisi uineae et oliueta. 
 
 Ibi autem ager est, in quo Dominus cum discipulis suis

 
 
 
 comedit; ibi lapis est, in quo cubitum fixit Dominus, qui usque 
 hodie uidetur. Non longe uero ab eodem monte fons est, quem 
 Saluator benedixit, qui fons ad omnes infirmitates ualet. 
 
 In uilla uero Naym in domo uiduae, cuius filius resuscitatus 
 est, nunc ecclesia est; sepultura autem, in qua ponere eum 
 uolebant, usque hodie est. 
 
 In Nazara uero est hortus, ubi Dominus fuit, postquam reuersus 
 est de Egypto.

Bedae c. XIII . 
 
 Anonymus: Duo autem miliaria ecclesia ista distat ab 
 eadem uilla, quae olim dicta est Sychem. A longe uero ab 
 eadem ecclesia passus quingentos est ecclesia, in qua requiescit 
 sanctus Ioseph.

Bedae c. XV . 
 
 Anonymus: Spelunca uero, in qua habitauit, magna est 
 et lucidissima, ubi est positum altarium, et ibi intra ipsam 
 speluncam est locus, unde aquam tollebat. In eadem autem 
 ciuitate, ubi fuit synagoga, nunc est ecclesia, ubi dominus 
 legit librum Ysaiae. Foris autem castellum fons est, unde 
 aquam sumebat Maria.

Bedae c. XVI . 
 
 Anonymus: Valde autem est excelsior et altior quam 
 Hermon; nam et Galilea omnis et mare Tyberiadis inde apparet; 
 contra se uero positi sunt montes utrique. 
 
 In Endor est domus pythonissae, ad quam fuit Saul nocte, 
 de qua domo adhuc fundamenta parent. In Tyberiadis in eo 
 loco nunc ecclesia est, in qua domus fuit apostolorum Iacobi 
 et Iohannis. Ibi etiam iuxta mare Tyberiadis est, super quam 
 dominus pedibus ambulauit. In Capharnaum autem ex domo

 
 
 
 apostolorum principis ecclesia facta est, cuius parietes usque 
 hodie ita stant, sicut fuerunt. Ibi paraliticum Dominus curauit. 
 Illuc est et synagoga, in qua Dominus daemoniacum curauit, 
 ad quam per gradus multos ascenditur; quae synagoga ei 
 lapidibus quadratis est facta. Non longe autem inde cernuntur 
 gradus lapidei, super quos Dominus stetit. 
 
 Ibidem uero super mare est campus herbosus, habens foenum 
 satis et arbores palmarum multas et iuxta eas septem fontes, 
 qui singuli infinitam aquam emittunt, in quo campo Dominus 
 de quinque -Į>panibus et duobus piscibus populum satiauit. 
 Sane lapis, super quem Dominus panem posuit, est factum 
 altarium, de quo lapide nunc frustra tollunt uenientes pro 
 salute sibi et prodest omnibus. Iuxta cuius ecclesiae parietes 
 uia publica transit, ubi Mattheus apostolus theloneum habuit. 
 Inde in montem, qui iuxta est, est specula, in qua ascendens 
 beatitudines dixit Saluator. Non longe autem inde est synagoga, 
 quam Saluator maledixit; nam cum transiret Saluator et illam 
 ludaei fabricarent, interrogauit eos dicens: \'Quid facitis?\' et 
 illi: \'Nihil\'. Et Dominus: (Ergo si nihil est, quod facitis, nihil 
 erit semper\\ Quod usque hodie ita permanet. Postmodum 
 enim, quotiens uoluerunt illam Iudaei fabricare, quidquid per 
 diem faciebant, per noctem diruebatur et mane semper in ea 
 mensura inueniebatur fabrica eius, in qua fuerat tunc, quando 
 maledicta est. Inde autem non longe sunt montes Gelboe, ubi 
 est et uicus Gebus, ubi mortui sunt Saul et Ionathas. In Iezrael 
 autem uinea, quae fuit Naboth, nunc puteus tantum est; ibi et 
 fundamenta turris usque hodie apparent. Sepulchrum uero Iezabel 
 usque hodie ab omnibus lapidatur. Non longe autem a ciuitate 
 est mons, in quo sedit Helias propheta, quando eum persequebatur 
 Iezabel. A longe autem est pars montis Carmeli; est locus, 
 ubi Helias altarium Domini consecrauit. Sebastia, quae olim 
 Samaria dicta est, continet ecclesiam, in qua requiescit corpus

 

 

 
 
 
 sancti Iohannis baptistae et Helisei et Abdiae. In secundo 
 autem miliario mons est altissimus, in quo sunt duae speluncae 
 lucidissimae, in quarum una absconditi sunt prophetae sub 
 Iezabel, in altera autem sedit sanctus Helias. Miliario autem 
 uigesimo a Sychem est templum destructum in Silo, ubi est et 
 sepulchrum Heli sacerdotis. In Bethel autem, ubi constructa est 
 ecclesia in eo loco, ubi Iacob, dum iret in Mesopotamiam, uidit 
 scalam in celum usque tendentem, ibi est etiam et sepulchrum 
 prophetae, qui prophetauit aduersus Ieroboam. Miliario autem 
 uicesimo secundo ab Hierusolimis inter Socchot Iudaeae et 
 inter Zecara Mahel occidit Dauid Goliam Philisteum. In Eleutheropoli 
 autem loco Bycoyca, in qua est sepulchrum Abacuc 
 prophetae. Ab Eleutheropoli autem quintodecimo miliario est 
 sepulchrum sancti Hesdrae prophetae in loco, qui dicitur Asoa, 
 et in miliario tertio in loco, qui dicitur Chariassati, quod ante 
 dictum est autem Morastites, est sepulchrum sancti Micheae 
 prophetae. 
 
 Taphnis est posita super ripam fluminis Nili; ibi est palatium 
 Pharaonis, ubi sanctus Moyses pro filio filiae Pharaonis 
 habebatur; ibi etiam et capitanei sunt, ubi sanctus Moyses 
 coram Pharaone mirabilia fecit.

Bedae c. XVIII . 
 
 Anonymus: Memphis uero adhuc palatium continet, ubi 
 sanctus Ioseph frequenter ingrediebatur. Inde ad miliarium 
 sextum contra ripam fluminis Nili est thronus Moysi et Aaron; 
 sunt autem praedicti throni in monte excelso, ubi sunt duae 
 turriculae, quae per gradus plurimos ascenduntur; una earum 
 habuit tectum, alia autem sine tecto est. Ibi ascendebat Moyses, 
 quando loquebatur filiis Israhel, cum deprimerentur, in alia 
 uero orabat. Subtus autem in circuitu campus est, ubi filii 
 Israhel lateres faciebant. Inde autem ad mille passus uilla est

 
 
 
 supra ripam fluminis, ubi sancta Maria cum Domino fuit, 
 quando in Egyptum perrexit. Inter Memphis uero et Babilonia 
 milia sunt duodecim, ubi sunt pyramides plurimae, quas fecit 
 Ioseph ad frumenta recondenda. Eliopolis distat a Babilonia 
 milia duodecim. In medio autem huius ciuitatis est campus 
 ingens. in quo est templum Solis, et ibi est domus Petefrae. 
 Inter domum autem Petefrae et templum est domus Asennec. 
 Murus autem interior intra ciuitatem est antiquior lapideusque 
 * tantummodo templum cum domo Asennec et domo Petefrae. 
 Ibi uero est et uiridarium Solis, ubi columna est grandis, 
 quae appellatur Bomon, in qua Phoenix post quingentos annos 
 residere consueuit. 
 
 Egyptus autem cum sit ubertissima, loca tamen, quae 
 tenuerunt filii Israhel, sunt meliora. Pars Arabiae, quae iungitur 
 Palestinae, inaccessibile iter habet; nam licet mansionibus 
 quindecim a... eat, loca tamen ipsa sine aqua sunt. 
 
 Ab Hierusalem autem usque ad montem sanctum Syna 
 sunt mansiones uiginti duo. Pelusius uero metropolis est 
 prouinciae Augustamnicae, Augustamnica autem prouincia in 
 Egypto est. A Pelusio autem usque ad montem Syna sunt 
 mansiones duodecim. Antequam uero peruenias ad\' montem 
 sanctum Syna, occurrit castrum Clesma super mare rubrum, 
 ubi filii Israhel sicco pede transierunt mare. Vestigia autem 
 currus Pharaonis in mediis arenis parent usque in sempiternum. 
 Rotae autem ipsae inter se multo plus habent quam currus 
 temporis nostri, qui nunc in Romano imperio fiunt; nam inter 
 rotam et rotam uiginti et quatuor pedes seu amplius fuerunt, 
 orbitae autem ipsae habent binos pedes in lato. Vestigia uero 
 currus Pharaonis usque ad mare accedunt, ubi tamen ingressus 
 est in mare, dum uult filios Israhel comprehendere. In

 

 
 
 
 eo autem loco, in quo ingressi sunt filii Israhel in mare, id 
 est, quousque Pharaonis orbitae parent in hodie, duo signa 
 posita sunt, unum in dextro et aliud in sinistro, item ac si 
 columellae factae sunt. Locus autem ipse non longe a castro 
 est, id est de Clesma. 
 
 
 Clesma autem ipsa in ripa est, id est super mare; nam 
 portus est ibi clausus, qui intro castro ingreditur mare, qui 
 portus mittit ad Indiam uel excipit uenientes naues de India; 
 alibi enim nusquam in Romano solo accessum habent naues 
 de India nisi ibi. Naues autem ibi et multae et ingentes sunt; 
 quare portus famosus est pro aduenientibus ibi mercatoribus 
 de India. Nam et ille agens in rebus, quem logotetem appellant, 
 id est, qui singulis annis legatus ad Indiam uadit iussu 
 imperatoris Romani, ibi ergo sedes habet, et naues ipsius ibi 
 stant. Hic est locus, ubi peruenerunt filii Israhel fugientes a 
 Faraone, quando de Egypto profecti sunt; hoc autem castrum 
 postmodum ibi positum est pro defensione et disciplina pro 
 incursione Saracenorum. 
 
 Locus autem ipse talis est, ubi totum heremi sint, id est campi 
 arenosi, excepto monte illo uno, qui incumbit in mari, in cuius 
 montis latere ex aduerso conligitur marmor porphyreticum; nam 
 ex eo dicitur appellari mare rubrum, quod hic mons, qui per 
 spatium grande super mare rubrum iacet, rosseum lapidem habeat 
 uel porphyreticum, nam et ipse mons quasi rosseo colore 
 est. Qui tamen mons fuit in dextro filiis Israhel fugientibus de 
 Egypto, ubi tamen coeperunt se ad mare appropinquare; nam 
 uenientibus de Egypto ad dexteram partem ipse mons est erectus 
 ualde et excelsus satis ac si paries, quem putes manu hominum 
 excisum esse. Ipse autem mons aridus est penitus, ita ut nec 
 fruticem in se habeat. Filii autem Israhel exeuntes de Ramesse 
 primum per medias arenas errando ambulauerunt; cum uero

 
 
 
 ad mare rubrum appropiauerunt, tunc mons, de dextro illis 
 qui apparebat, in proximo factus est; et iungentes se ipsi 
 monti perueniunt ad mare, latus autem montis illius excelsi 
 de dextro illis ueniebat et mare de sinistro; tunc subito 
 euntibus eis ante ipsos apparuit locus ipse, ubi mons in mare 
 iungebat, immo ingrediebatur, ut promontoria faciunt. Campus 
 autem ipse, ubi filii Israhel nocte illa manserunt cum Moyse. 
 infinitus est et planities eius ingens. Distat uero locus, ubi 
 incumbit mons in mare, a castro Clesma passus quingentos. 
 Inter castrum autem et ipsum montem medius est locus a 
 promontorio montis, ubi ingressi sunt filii Israhel in mare et 
 Pharao post eos. Traiectus autem, ubi transierunt sicco pede 
 mare rubrum, habet octo milia passus in lato. 
 
 Mare autem rubrum non ob hoc habet nomen, quia rubra est 
 aqua aut turbulenta, sed adeo est limpidus et perlustris et frigidus 
 ac si mare Oceanus. Ibi elecesse nimii saporis et suauitatis 
 sunt. Omne autem genus piscium in eodem mare sunt tanti 
 saporis ut pisces maris Italici. Deinde omnia, quaecunque de 
 mare desiderari solent, illic ad cibum habundant. Ibi sunt 
 bucchinae et conchylii diuersa genera, sfondili uero et cocleae 
 diuersae et ingentes; per litus autem eius diuersae res iacent, 
 sed maiores et pulchriores quam in nullo mari. Corallum 
 uero in eodem littore plurimum est, ipse autem mare rubrum 
 pars Oceani est. 
 
 Desertum uero Sur heremus est infinitae magnitudinis, quantum 
 potest unquam homo conspicere, et arena solitudinis illius 
 inaestimabilis, ubi triduo ambulauerunt sine aqua. A deserto 
 autem Sur usque ad Maran est mansio una per ripas maris. 
 In Maran uero arbores palmarum paucissimi sunt; sunt illic 
 et duo fontes, quos indulcauit sanctus Moyses. Inde autem 
 per triduum de sinistro heremus est infinitus usque in locum,

 
 
 
 qui dicitur Arandara; Arandara autem est locus, qui appellatus 
 est Helim. Ibi fluuius currit, qui tamen tempore aliquo siccatur, 
 sed per ipsius alueum siue iuxta ripam ipsius inueniuntur 
 aquae. Herba uero illic satis habundat, arbores autem 
 palmarum illic plurimae sunt. A transitu autem maris rubri, 
 id est Sur, non inuenitur tam amoenus locus cum tanta 
 et tali aqua et tam habundante nisi istum. Inde ergo media 
 mansio iuxta mare est. 
 
 Demum uero apparent duo montes excelsi ualde, a parte uero 
 sinistra, antequam ad montes uenias, locus est, ubi pluit Dominus 
 manna filiis Israhel; montes uero ipsi excelsi et erecti ualde 
 sunt. Ab alia uero parte montium uallis planissima est ac si 
 porticus, ducentos passus uallis ipsa in latitudine habens. Ab 
 utroque autem latere uallis montes ipsi excelsi et erecti sunt. 
 Ubi autem montes aperti sunt, est uallis sex milibus passibus 
 lata, longitudinis autem satis plus habet. Montes uero toti 
 per girum excauati sunt, taliter autem factae sunt criptae illae, 
 ut, si suspendere uolueris uela, cubicula pulcherrima sint; 
 unumquodque autem cubiculum est descriptum litteris hebraeis. 
 Aquae etiam ibi bonae et habundantes satis in extrema ualle 
 sunt, sed non quales in Helim. Locus uero ipse uocatur 
 desertus Pharan, unde missi sunt exploratores a Moyse, qui 
 considerarent terram; ab utrisque uero partibus locus ille 
 munitus est montibus. Non fert autem locus ille agros aut 
 uineas nichilque aliud illic est nisi aqua et arbores palmarum. 
 
 
 Prope uero ad uicum Faram ad mille quingentos passus 
 coangustantur montes illi, ut uix triginta passibus lata ibi 
 sit uallis illa. Ibi appellatur locus ille Raphidin, ubi Amalech 
 occurrit filiis Israhel, et ubi murmurauit populus pro aqua, 
 et ubi lethro socer Moysi ei occurrit. Locus uero, ubi orauit 
 Moyses, quando Iesus expugnauit Amalech, mons excelsus 
 est ualde et erectus, imminens super Faran; ubi autem orauit 
 Moyses, ecclesia nunc constructa est. Locus autem ipse,

 
 
 
 quemadmodum sedit et quemadmodum lapides sub cubitum habuit, 
 hodie paret. Ibi etiam Moyses deuicto Amalech altare Domino 
 aedificauit. In tantum autem locus iste [quo]usque ad quingentos 
 passus erectus est, ac si per parietem subeas. De Faran uero 
 usque ad montem sanctum Syna milia triginta quinque. Porro 
 in Aseroth adhuc apparet, quemadmodum fuit de lapide uallum 
 ipsum, ubi habitauerunt filii Israhel, cum reuerterentur a monte 
 dei. Throni etiam tres ibi sunt de lapidibus facti modice in 
 editiori loco, unus Moysi, reliqui uero Aaron et Iethro. Cella 
 autem, ubi separata fuit Maria Moysi soror, usque hodie super 
 terram duos pedes eminet. 
 
 Ab Aseroth autem usque ad montem sanctum Syna inter montes 
 ad dexteram et sinistram totum per uallem ipsam monumentis 
 plenum est. Prope uero montem sanctum in loco, qui appellatur 
 sepulcra concupiscentiae, totum sepulcris plenum est. Antequam 
 uero peruenias ad montem Syna, sunt sex montes, qui faciunt 
 uallem infinitam, planissimam et ualde pulchram. Trans uallem 
 uero ipsam apparet mons sanctus Syna. Locus autem, ubi se 
 montes aperiunt, iunctus est cum eo loco, ubi sunt sepulcra 
 concupiscentiae. A loco autem, unde uidetur, usque ad montem 
 Syna sunt per uallem ipsam quatuor milia passuum. Vallis 
 autem ipsa ingens ualde est, iacens sub pedibus montis dei, 
 quae habet in longitudine passus sedecim milia, in latitudine 
 autem quatuor milia. Qui uult ergo ad montem sanctum 
 pergere, per transuersum ad uallem illam deambulat. Haec 
 est autem uallis ingens et planissima, in qua filii Israhel 
 commorati sunt, quando Moyses fuit in montem quadraginta 
 diebus et quadraginta noctibus. Locus autem, ubi factus est uitulus, usque 
 hodie ostenditur, nam lapis grandis ibi fixus stat. Haec 
 ergo uallis ipsa est, in cuius capite ille locus est, ubi sancto 
 Moysi locutus est deus in rubo de igne. Ab uno autem latere 
 optimus est ascensus in montem et ab alio descensus; per

 
 
 
 medium autem uallis transuersatur et sic ad montem dei 
 peruenitur. Mons uero ipse in giro quidem unus esse uidetur, 
 intus autem plurimi sunt, sed omnes illi unus mons Syna 
 appellatur. Specialis autem ille mons est, in cuius summitate 
 est ille locus, ubi descendit maiestas dei, qui mons in medio 
 omnium montium est. Et cum omnes, qui per girum sunt, 
 excelsissimi sint, tamen ipse ille medianus. in quo descendit 
 maiestas dei, tanto altior est omnibus illis, ut, cum quis 
 ascenderit in illo, prorsus omnes illi montes, quos excelsissimos 
 uiderit, ita sub monte uidentur Syna ac si colliculi. 
 Mons autem cum omnibus altior sit ille medianus, qui specialiter 
 Syna dicitur, tamen uideri non potest, nisi ad propriam 
 radicem illius ueneris, ante tamen quam eum subeas; nam 
 posteaquam ex eo descenderis, inde et de contra illum uides, 
 quod, anteaquam in eum ascendat, facere non poterit. Montes 
 uero, qui in circuitu sunt, cum maximo labore ascenduntur, 
 quoniam non ascenduntur per girum in cocleis, sed directe 
 ascenduntur ac si per parietem et directe descenduntur. In 
 uertice autem montis Sina, ubi lex Moysi data est, ecclesia 
 parua constructa est. In summitate uero montis illius nullus 
 habitat, nichil est enim ibi aliud nisi sola ecclesia et 
 spelunca, in qua habitauit sanctus Moyses. Mons uero ipse 
 totus petrinus est, ita ut nec fruticem habeat. De summitate 
 uero montis mediani ita subtus uidentur esse illi 
 montes excelsissimi quasi colliculi. A uertice autem montis 
 Syna Egyptus, Palestina, mare rubrum, mare parthenicum, quod 
 mittit Alexandriam, nec non et fines Saracenorum uidentur. 
 
 In monte uero Choreb, qui eidem monti coniunctus est, 
 est ecclesia et ante ecclesiam spelunca, in qua latuit sanctus 
 Helias sub Achab. Ostenditur ibi etiam altarium lapideum, 
 quem posuit ipse sanctus Helias ad offerendum deo. Non 
 longe autem inde est locus, ubi stetit sanctus Aaron cum 
 septuaginta senioribus. In eo loco tectum non est, petra tamen

 
 
 
 ingens per girum habens planitiem supra se, ubi illi steterunt; 
 in medio autem lapideum altarium est. In capite uero uallis, 
 quae monti subiacet, ibi ecclesia est in eo loco, ubi locutus est 
 Dominus Moysi in rubo, qui rubus usque hodie uiuit et mittit 
 uirgulta; ibi ergo aqua est optima. Ostenditur etiam in ipsa 
 ualle, qualiter unusquisque habitationes habuerant, de quibus 
 habitationibus usque in hodiernum diem fundamenta parent, 
 quemadmodum fuerunt lapidibus circumdata. Ibi etiam est 
 locus, ubi tabernaculum foederis primitus fixum est. Ab 
 alia uero parte inter montes exitur et incipitur iam iuxta 
 mare ambulari, ita ut subito per aquam maris ambules, subito 
 etiam in quingentos passus per arenam ambulatur heremi; 
 uia enim illic penitus non est, sed qui ibidem ambulant, in 
 locis et locis signa ponunt, ad quae signa per diem ambulant, 
 nocte autem signa cameli attendunt. 
 
 
 A mare autem rubro usque ad Arabiae ciuitatem mansiones 
 quatuor sunt. Filii autem Israhel, quando egressi sunt de 
 Egypto, quantum ibant dextra, tantum redibant sinistra; quantum 
 denuo in ante ibant, tantum denuo retro reuertebantur, 
 et sic fecerunt ipsi .....