Honorio Augusto sexies consule septimo idus Decembris 
 AUGUSTINUS episcopus ecclesiae catholicae Hipponeregiensium 
 regionum dixit: Hesterno die scis te dixisse, quod possis defendere 
 scripturas Manichaei et adserere, quod ueritatem habeant: 
 si hoc tibi placet et hodie facere aut praesumis te posse, dic. 
 
 FELIX Manichaeus dixit: Ego non nego me dixisse defendere 
 legem meam, si proferantur auctores legis meae in medio. 
 
 Et cum Augustinus episcopus epistulam Manichaei, quam 
 Fundamenti appellant, protulisset, dixit: Si legero ex hoc 
 codice, quem me uides fen-e, epistulam Manichaei quam Fundamenti 
 appellatis, potes agnoscere, an ipsa sit? 
 
 FEL. dixit: Agnosco. 
 
 AUG. dixit: Accipe tu ipse et lege. 
 
 
 Et cum accepisset codicem Felix, legit: Manichaeus apostolus 
 Iesu Christi prouidentia dei patris. haec sunt 
 salubria uerba ex perenni ac uiuo fonte: quae qui 
 audierit et iisdem primum crediderit, deinde quae 
 insinuata sunt custodierit, numquam erit morti obnoxius, 
 uerum aeterna et gloriosa uita fruetur. nam 
 profecto beatus est iudicandus, qui hac diuina instructus 
 cognitione fuerit, per quam liberatus in 
 sempiterna uita permanebit. 
 AUG. episcopus dixit: Agnouisti certe epistulam Manichaei 
 uestri ?.,
 
 FEL. dixit: Agnoui.

 

 
 
 
 
 , AUG. dixit: Proba nobis ergo, quomodo Manichaeus iste 
 sit apostolus Iesu Christi. non enim eum in euangelio inter 
 apostolos aliquando legimus et quis fuerit ordinatus in locum 
 Iudae traditoris, nouimus, id est sanctus Matthias; et quis 
 postea domini uoce de caelo uocatus sit, hoc est Paulus 
 apostolus, omnes recognoscunt. istum ergo Manichaeum proba 
 nobis apostolum esse Christi, quod in capite epistulae suae 
 ausus est ponere.

FEL. dixit: Et sanctitas tua mihi probet, quod in euangelio 
 scriptum est Christo dicente: uado ad patrem; et 
 mitto uobis spiritum sanctum paracletum, qui uos 
 inducat in omnem ueritatem. hoc tu mihi extra scripturam 
 istam proba esse scripturam spiritus sancti, quod Christus 
 promisit, ubi omnis ueritas inueniatur; et si inuenero ueritatem 
 in aliis codicibus, qui ad Manichaeum non pertinent, et Christus 
 illos tradidit — sic enim dictum est a Christo, quia 
 spiritus sanctus paracletus ipse in omnem ueritatem inducet — 
 secundum Christi sermonem ego scripturam Manichaei recuso. 
 
 AUG. dixit: Quoniam ergo tu probare non potuisti, quomodo 
 sit Manichaeus apostolus Christi, et exigis, ut ego 
 probem, quomodo miserit spiritum sanctum paracletum, quem 
 promisit, ut tunc respuas scripturas Manichaei, si inueneris 
 inpletam promissionem Christi praeter scripturas Manichaei, 
 quamuis prior ad interrogata mea respondere debueris, tamen 
 ecce ego prior respondeo et ostendo tibi, quando missus sit 
 spiritus sanctus, quem Christus promisit. et accedit ad euangelium 
 et actus apostolorum.

Et cum accepisset codicem euangelii, recitauit: dum 
 autem haec loquuntur, stetit Iesus in medio eorum

 

 
 
 
 et dixit eia: pax uobis; ego sum, nolite timere. et cum 
 legeret, dixit: hoc post resurrectionem. et cum dixisset, legit: 
 conturbati uero et conterriti aestimabant se spiritum 
 uidere. et dixit eis: quid turbati estis et cogitationes 
 ascendunt in corda uestra? uidete manus meas et 
 pedes, quia ego ipse sum; palpate et uidete, quia 
 spiritus carnem et ossa non habet, sicut me uidetis 
 habere. et cum hoc dixisset, ostendit eis manus et 
 pedes. adhuc autem illis non credentibus et mirantibus 
 prae gaudio dixit: habetis hic aliquid, quod 
 manducetur? at illi obtulerunt ei partem piscis assi 
 et fauum mellis. et cum manducasset coram eis, 
 sumens reliquias dedit eis et dixit ad eos: haec sunt 
 uerba, quae locutus sum ad uos, cum adhuc essem 
 uobiscum, quoniam necesse est inpleri omnia, quae 
 scripta sunt in lege Moysi et prophetis et psalmis 
 de me. tunc aperuit illis sensum, ut intellegerent 
 scripturas, et dixit eis: quoniam sic scriptum est et 
 sic oportebat Christum pati et resurgere a mortuis 
 die tertio et praedicari in nomine eius paenitentiam 
 et remissionem peccatorum in omnes gentes, incipientibus 
 ab Hierusalem. uos autem estis testes horum. 
 et ego mittam promissum patris mei in uos; uos 
 autem sedete in ciuitate, quoadusque induamini uirtutem 
 ex alto. et cum reddidisset codicem euangelii, accepit 
 actus apostolorum et dixit: Audiuimus in euangelio commemorasse 
 euangelistam sanctum promissionem Christi, quae est 
 in euangelio secundum Iohannem, quem praesens Felix commemorauit. 
 ubi enim dixit dominus: mitto uobis spiritum 
 sanctum paracletum, Iohannes euangelista scripsit. hoc 
 autem, quod modo legi, Lucas euangelista adtestatus est et

 

 
 
 
 consonuit ueritati apostoli Iohannis. uideamus etiam quomodo 
 perfectum est, quod promisit dominus et quomodo inpletum, 
 ut cum fuerit ex canonicis libris sanctae ecclesiae expressa 
 inpletio promissionis domini, paracletum spiritum sanctum 
 alterum non quaeramus, ne in seductorum laqueos incurramus.

Et recitauit ex actibus apostolorum: primum quidem 
 sermonem feci de omnibus, o Theophile, quae coepit 
 Iesus facere et docere in die, quo apostolos elegit 
 per spiritum sanctum et praecepit praedicare euangelium: 
 quibus praebuit se uiuum post passionem in 
 multis argumentis dierum uisus eis dies quadraginta . 
 et docens de regno dei et quomodo conuersatus est 
 cum illis. et praecepit eis, ne discederent ab Hierosolymis, 
 sed sustinerent pollicitationem patris, quam 
 audistis, inquit, ex ore meo, quoniam Iohannes quidem 
 baptizauit aqua, uos autem spiritu sancto incipietis 
 baptizari, quem et accepturi estis non post 
 multos istos dies usque ad pentecosten. illi ergo 
 conuenientes interrogabant eum dicentes: domine. si 
 in hoc tempore praesentabis regnum Israhel? ille 
 autem dixit: nemo potest cognoscere tempus, quod 
 pater posuit in sua potestate; sed accipietis uirtutem 
 spiritus sancti superuenientem in uos et eritis mihi 
 testes apud Hierosolymam et in tota Iudaea et Samaria 
 et usque in totam terram. cum haec diceret, 
 nubes suscepit eum et sublatus est ab eis. et quomodo 
 contemplantes erant, cum iret in caelum, ecce, 
 duo uiri astabant illis in ueste alba, qui dixerunt 
 ad eos: uiri Galilaei, quid statis respicientes in 
 caelum? iste Iesus, qui adsumptus est in caelum a

 

 
 
 
 uobis, sic ueniet, quemadmodam uidistis eum euntem 
 in caelum. tunc reuersi sunt Hierosolymam a monte, 
 qui uocatur Elaeon, qui est iuxta Hierosolymam sabbati 
 habens iter. et cum introissent, ascenderunt in 
 superiora, ubi habitabant Petrus et Iohannes, Iacobus 
 et Andreas, Philippus et Thomas, Bartholomaeus et 
 Matthaeus, Iacobus Alphaei et Simon Zelotes et Iudas 
 Iacobi. et erant perseuerantes omnes unanimes in 
 orationibus cum mulieribus et Maria, quae fuerat 
 mater Iesu, et fratribus eius. et in diebus illis exurrexit 
 Petrus in medio audientium et dixit — fuit 
 autem turba in uno hominum quasi centum uiginti 
 uiri — fratres, oportet adinpleri scripturam istam, 
 quam praedixit spiritus sanctus ore sancti Dauid de 
 Iuda, qui fuit deductor illorum, qui comprehenderunt 
 Iesum, quoniam adnumeratus erat inter nos, qui babuit 
 sortem huius ministerii. hic igitur possedit 
 agrum de mercede iniustitiae suae et collum sibi 
 alligauit et deiectus in faciem diruptus est medius 
 et effusa sunt omnia uiscera eius. quod et cognitum 
 factum est omnibus, qui inhabitabant Hierosolymam, 
 ita ut uocaretur ager ille ipsorum lingua Acheldemach, 
 id est ager sanguinis. scriptum est enim in 
 libro psalmorum: fiat uilla eius deserta et non sit, 
 qui inhabitet in ea, et episcopatum eius accipiat 
 alter. oportet itaque ex his uiris, qui conuenerunt 
 nobiscum in omni tempore, quo introiuit super nos 
 et excessit dominus Iesus Christus incipiens a baptismo 
 Iohannis usque in illum diem, quo adsumptus

 
 
 
 est a nobis, testem resurrectionis eius nobiscum esse. 
 et statuit duos, Ioseph, qui uocabatur Barsabas, qui 
 et Iustus, et Matthiam. et precatus dixit: tu, domine. 
 cordis omnium intellector, ostende ex his duobus, 
 quem elegisti ad suscipiendum locum huius ministerii 
 et adnuntiationis, a qua excessit ludas ambulare 
 in locum suum. et dederunt sortes suas et cecidit 
 sors super Matthiam et simul deputatus est cum undecim 
 apostolis duodecimus. et cum legisset, dixit: 
 Audiuimus, quis ordinatus est in locum Iudae traditoris, quod 
 paulo ante commemoraui, ne quisquam per fraudem inrepat 
 in apostolorum numerum et nomine apostolatus fallat ignaros.

Nunc uideamus, quod promisimus, quomodo inpleta 
 sit Christi promissio de spiritu sancto. et cum dixisset legit 
 in loco: tempore, quo subpletus est dies pentecostes, 
 fuerunt omnes simul in uno. et factus est subito de 
 caelo sonus, quasi ferretur flatus uehemens, et inpleuit 
 totam illam domum, in qua erant sedentes. et 
 uisae sunt illis linguae diuisae quasi ignis, qui et insedit 
 super unumquemque eorum. et inpleti sunt 
 omnes spiritu sancto et coeperunt loqui uariis linguis 
 quomodo spiritus dabat eis pronuntiare. Hierosolymis 
 autem fuerunt habitatores Iudaei, homines 
 ex omni natione, quae est sub caelo. et cum facta 
 esset uox, collecta est turba et confusa, quoniam 
 audiebat unusquisque suo sermone et suis linguis 
 loquentes eos. stupebant autem et admirabantur ad 
 inuicem dicentes: nonne omnes, qui loquuntur, natione 
 sunt Galilaei? et quomodo agnoscimus in illis 
 sermonem; in quo nati sumus? Parthi, Medi et

 

 
 
 
 Elamitae, et qui inhabitant Mesopotamiam, Iudaeam et 
 Cappadociam, Pontum, Asiam, Phrygiam et Pamphyliam, 
 Aegyptum et partes Libyae, quae est ad Cyrenem, 
 et qui aderant Romani ludaeique et proselyti, 
 Cretenses et Arabes audiebant loquentes illos suis 
 linguis magnalia dei. et cum recitaret, dixit: Audisti nunc 
 iam spiritum sanctum et quomodo sit missus? quod de me 
 exegisti probaui; superest, ut et tu facias, quod promisisti. 
 quoniam inuenimus, quando miserit spiritum sanctum, quem 
 promisit, respuas illam scripturam, quae sub nomine spiritus 
 sancti fraudare uoluit uel lectorem uel auditorem.

FEL. dixit: Ego non nego id quod dixi, quia cum probatum 
 mihi fuerit, quod spiritus sanctus docuerit ueritatem, 
 quam quaero. illam respuo. hoc enim sanctitas tua mihi legit, 
 ubi spiritum sanctum apostoli acceperunt. et in ipsis apostolis 
 unum quaero, qui me doceat de initio, de medio, de fine. 
 
 AUG. dixit: Si legeris hoc dixisse dominum: mitto uobis 
 spiritum sanctum, qui uos doceat initium, medium, finem, bene 
 me astringis, ut ostendam, quos docuerit spiritus sanctus. 
 FEL. dixit: Quia sanctitas tua hoc dicit, quod apostoli ipsi 
 acceperunt spiritum sanctum paracletum, iterum dico: de 
 apostolis ipsis quem uolueris, doceat me, quod me Manichaeus 
 docuit, aut ipsius doctrinam euacuet, de duodecim quem 
 uolueris. 
 
 AUG. dixit: Absit longe a fide apostolorum, ut doctrinam 
 doceant sacrilegi Manichaei. sed quoniam dicis unum ipsorum 
 debere euacuare doctrinam Manichaei, modo autem sancti 
 apostoli non sunt in corpore, ego minimus non solum omnium 
 apostolorum, sed omnium episcoporum, — nam ad merita

 
 
 
 apostolorum quando aspiro? — quantum mihi dominus de 
 ipso spiritu suo largiri dignatus est, euacuo doctrinam Manichaei, 
 cum coeperint legi sequentia illius epistulae, quam tu 
 ipse Manichaei esse non negas. 
 
 FEL. dixit: Dixisti, quia apostoli de corpore recesserunt; 
 scripturae eorum ualent usque nunc . et quia dixit sanctitas 
 tua et quia dedisti potestatem dicendi, quae uoluerimus sine 
 ulla formidine, dixisti euacuo legem Manichaei\', et ego dico: 
 omnis homo mendax, solus deus uerax; scripturae dei 
 loquuntur.

AUG. dixit: Tu quidem et homo es et, sicut res ipsa 
 modo indicatura est, mendax. et quoniam locutus es, quae 
 uoluisti, non de scriptura dei, oportet et me loqui quod uolo. 
 si enim ueritas est Manichaei tui, nec a me destrui poterit; 
 si falsitas est. quid interest, a quo destruatur? tamen quia 
 de apostolorum scriptura dixisti, quod etsi illi non sunt in 
 corpore, sunt hic scripturae eorum — ante adsumpti sunt 
 apostoli, quam error Manichaei natus in mundo fuerat — 
 propterea non inueniuntur scripturae apostolorum euidenter 
 contra Manichaeum disserentes. uerumtamen quod apostolus 
 Paulus in spiritu isto sancto paracleto, quem acceperat, futurum 
 praeuiderit de talibus, qualis Manichaeus fuit, quales 
 estis et uos, recito, ut agnoscas. et accepta epistula apostoli 
 Pauli ad Timotheum legit: spiritus autem manifeste 
 dicit, quod in nouissimis temporibus recedent quidam 
 & fide adtendentes spiritibus seductoribus, doctrinis 
 daemoniorum in hypocrisi mendaciloquorum, cauteriatam 
 habentes conscientiam suam, prohibentes nubere, 
 abstinere a cibis, quos deus creauit ad

 

 
 
 
 percipiendum cum gratiarum actione fidelibus et his qui 
 cognouerunt ueritatem, quia omnis creatura dei bona 
 est et nihil abiciendum, quod cum gratiarum actione 
 percipitur; sanctificatur enim per uerbum dei et orationem. 
 haec praecipiens fratribus-bonus eris minister 
 Iesu Christi. et cum legeret, dixit: Ego hoc de uobis et 
 de talibus, qui dicunt aliquam creaturam dei inmundam esse,\' 
 et qui dicunt omnem concubitum, et qui fit cum uxore, fornicationem 
 esse — hoc est enim quod ait "prohibentes 
 nuptias" — per spiritum prophetiae designatum et expressum 
 esse dico. tu autem si negas omnem concubitum fornicationem 
 esse aut si dicis omnem cibum humanum licitum ad edendum 
 concessum hominibus mundum esse, non es de illis, quos 
 praedicauit et prophetauit apostolus. si autem inueniris in 
 his, quae dixi, ecce habes apostolum Paulum destruentem et 
 euacuantem doctrinam Manichaei futuri. itaque responde ad 
 id, quod interrogo: omnis concubitus fornicatio est, an concubitus 
 cum uxore non est peccatum?

FEL. dixit: Iterum mihi recitetur, quod dixit apostolus. 
 et recitatum est: spiritus autem manifeste dicit quia 
 in nouissimis temporibus recedent quidam a fide adtendentes 
 spiritibus seductoribus, doctrinis daemoniorum 
 in hypocrisi mendaciloquorum, cauteriatam 
 habentes conscientiam suam, prohibentes nubere, abstinere 
 a cibis, quos deus creauit ad percipiendum 
 cum gratiarum actione fidelibus et his qui cognouerunt 
 ueritatem, quia omnis creatura dei bona est et 
 nihil abiciendum, quod cum gratiarum actione percipitur; 
 sanctificatur enim per uerbum dei et orationem.

 

 
 
 
 haec praecipiens fratribus bonus eris minister Iesu 
 Christi. FEL. dixit: Manichaeus non a fide recessit, sicut 
 dicit Paulus, sicut ceteri recesserunt a fide quasi in sectam 
 suam; Manichaeus autem a nulla secta recessit, ut dicatur, 5 
 quia a fide recessit. 
 
 
 AUG. dixit: Quoniam te uideo nolle respondere ad quod 
 interrogaris, ne inueniaris uel non tenere spiritum sanctum, 
 quem iam probauimus missum esse apostolis, uel non esse 
 in eorum numero, quos futuros Paulus designauit, ubi et 
 uos ipsos prophetauit, breuiter respondeo: ut secundum tuum 
 intellectum accipiam quod dixisti, "recedent a fide, quia non 
 recedunt a fide nisi illi, qui fuerunt in aliqua fide; Manichaeus 
 autem in nulla fide fuit, a qua recesserit, sed in qua 
 fuit, in ea permansit," hoc te interrogo, utrum Manichaeus 
 uel potius doctrina daemoniorum mendaciloquorum, quae fuit 
 in Manichaeo, nullos christianos catholicos seduxerit, ut recederent 
 a fide. si enim multi a uobis et per uos et per illam 
 doctrinam seducuntur, ut recedant a fide et intendant spiritibus 
 seductoribus, qualis in Manichaeo fuit, et incipiant 
 dicere omnem concubitum esse fornicationem — unde apostolus 
 dicit: prohibentes nuptias — et incipiant dicere 
 carnes, quas comedunt homines, non esse dei creaturam, sed 
 daemonum facturam et esse inmunditiam: manifestum est de 
 his praedixisse spiritum sanctum paracletum, qui erat in apostolo 
 Paulo, quod recessuri erant a fide intendentes spiritibus 
 seductoribus, qualis fuit in Manichaeo. iam ergo quia ego 
 respondi, iustum est, ut tu respondeas ad quod interrogaui, 
 utrum non dicas omnem concubitum esse fornicationem, aut 
 si et hoc non uis respondere, ad illud, quod primo interrogaui, 
 responde, ut probes Manichaeum esse apostolum Christi; aut 
 si et hoc non uis, permitte me euacuare doctrinam ipsius, 
 quod promisi, cum legeretur epistula ipsius, quam dicitis 
 Fundamenti.\'

FEL. dixit: Et ego respondeo ad quod dicit sanctitas 
 tua, quia in Paulo uenit spiritus sanctus paracletus. 
 
 AUG. dixit: Non in solo. 
 
 FEL. dixit: Ego de ipso ago, quia, si in ipso, et in omnes.. 
 et si in ipso — Paulus enim in altera epistula dicit: ex 
 parte scimus et ex parte prophetamus; cum uenerit 
 autem quod perfectum est, abolebuntur ea, quae ex 
 parte dicta sunt — nos audientes Paulum hoc dicere, uenit 
 Manichaeus cum praedicatione sua, et suscepimus eum secundum 
 quod Christus dixit: mitto uobis spiritum sanctum. 
 et Paulus uenit et dixit et ipse quia uenturus est, et postea 
 -nemo uenit; ideo suscepimus Manichaeum. et quia uenit Manichaeus 
 et per suam praedicationem docuit nos initium, 
 medium et finem; docuit nos de fabrica mundi, quare facta 
 est et unde facta est, et qui fecerunt; docuit nos quare dies 
 et quare nox; docuit nos de cursu solis et lunae: quia hoc 
 in Paulo non audiuimus nec in ceterorum apostolorum scripturis, 
 hoc credimus, quia ipse est paracletus. itaque illud 
 iterum dico, quod superius dixi: si audiero in altera scriptura, 
 ubi paracletus loquitur, id est spiritus sanctus, de quo 
 uoluero interrogare, et docueris me, credo et renuntio.

AUG. dixit: Dicis ideo te non credere spiritum sanctum 
 paracletum in Paulo apostolo fuisse, quia Paulus apostolus 
 dixit: ex parte enim scimus et ex parte prophetamus, 
 et inde putas apostolum per haec uerba praedixisse uelut 
 alium uenturum post se, qui praedicaret omnia, quae iste non 
 potuit, quia ex parte dicebat; et hunc tu credis esse Manichaeum. 
 primo ergo ex ipsa lectione apostoli ostendo. unde 
 dicebat hoc apostolus. deinde, quia dixisti, quod Manichaeus 
 uos docuerit initium, medium et finem et quomodo uel quare 
 factus sit mundus, de cursu solis et lunae et de aliis, quae

 

 
 
 
 commemorasti, non legitur in euangelio dominum dixisse: 
 mitto uobis paracletum, qui uos doceat de cursu solis et 
 lunae. christianos enim facere uolebat, non mathematicos. 
 sufficit autem, ut homines de his rebus, quantum in schola 
 didicerunt, nouerint propter usus humanos. Christus autem 
 uenturum paracletum dixit, qui inducat in omnem ueritatem; 
 sed non ibi ait: initium, medium et finem; non ait: solis et 
 lunae cursus. aut si putas hanc doctrinam ad illam ueritatem 
 pertinere, quam per spiritum sanctum Christus promisit, interrogo 
 te, quot sint stellae. si accepisti spiritum illum, de quo 
 dicis, ad quem pertinet docere ista, quae ego dico ad disciplinam 
 et doctrinam christianam non pertinere, oportet. ut 
 renunties et respondeas mihi. debitorem enim te fecisti, ut si 
 quid de talibus interrogauero, si non responderis, non in te 
 adpareat spiritus ille, de quo dictum est: inducet in omnem 
 ueritatem, si illa est ueritas, quo ista pertinent. itaque elige 
 tibi, utrum uelis, et paratus sis mihi de his rebus respondere 
 tamquam homo, qui accepisti spiritum, qui introducit in omnem 
 ueritatem, et dicis, quia ad ipsam ueritatem pertinet scire ista 
 mundana. itaque ego tibi possum ea dicere, quae pertinent ad 
 doctrinam christianam; tu autem, qui putas ad eam pertinere, 
 quomodo sit factus mundus et quae agantur in mundo, ad 
 omnia mihi necesse est respondeas. sed plane cum responderis, 
 probaturus es. sed antequam incipias dicere, si forte habes 
 quod ille confinxerit, quem secutus es, doceam prius ego quod 
 promisi, unde dicebat apostolus: ex parte scimus et ex 
 parte prophetamus.

Dicebat enim, sicut lectio ipsa mox indicatura est, quia 
 in ista uita homo cum est, non potest adsequi omnia, 
 sed ex parte adsequitur in hac uita; ipse autem spiritus 
 sanctus, qui ex parte docet in hac uita, post hanc uitam

 

 
 
 
 introducet in omnem ueritatem. quod ut apertissime doceatur, 
 audi apostolum. et cum diceret, ex apostolo legit: siue autem 
 prophetiae euacuabuntur siue linguae cessabunt siue 
 scientia euacuabitur; ex parte enim scimus et ex 
 parte prophetamus; cum autem uenerit quod perfectum 
 est, quod ex parte est, euacuabitur. cum essem 
 paruulus, loquebar quasi paruulus, sapiebam quasi 
 paruulus, cogitabam quasi paruulus; cum autem factus 
 sum uir, euacuaui, quae paruuli erant. uidemus 
 enim nunc per speculum in aenigmate, tun autem 
 facie ad faciem. et cum legeret, dixit: Iam dic mihi tu, si 
 tempora futura Manichaei praedicebat apostolus, utrum tu 
 uideas modo deum facie ad faciem.

FEL. dixit: Non tantum ego possum contra tuam uirtutem, 
 quia mira uirtus est gradus episcopalis, deinde contra 
 leges imperatoris. et superius petiui compendiue, ut doceas 
 me, quid est ueritas; et si docueris me, quid est ueritas, 
 parebit quod teneo mendacium esse. 
 
 AUG. dixit: Adparuit te probare non potuisse apostolum 
 Christi esse Manichaeum; quare autem non potueris, breuiter 
 expono. dixisti inde te probare Manichaeum apostolum Christi, 
 quia paracletum uenturum promisit Christus spiritum sanctum; 
 et quia non inuenires, quando uenerit, quem Christus promisit, 
 hinc te credere ipsum esse Manichaeum. at uero ubi 
 probaui per scripturas sanctas, ecclesiasticas, canonicas, quando 
 uenerit apertissime spiritus sanctus, quem uenturum promisit 
 dominus Christus, conuertisti te, ut diceres debere tibi ostendi, 
 quid docuerit et utrum Manichaei doctrinam euacuauerit. 
 cum ergo respondissem Manichaeum post apostolos fuisse in 
 carne, illorum autem doctrinam, antequam Manichaeus natus 
 esset, ab ipsis fuisse praedicatam, dixi tamen unum ipsorum

 

 
 
 
 apostolorum Paulum per spiritum sanctum, qui in omnes 
 apostolos uenerat. prophetasse etiam de ista uestra doctrina, 
 quia futura erat, et eam appellasse doctrinam daemoniorum 
 mendaciloquorum . ubi ostendi ea, quae dixit Paulus futura 
 in ipsa doctrina ad uestram professionem pertinere, id est 
 prohibitionem nuptiarum — quia omnem concubitum, et cum 
 uxore, fornicationem esse dicitis — et abstinentiam a cibis, 
 quos deus creauit — quia noui uos quosdam cibos dicere inmundos, 
 cum ipse sequatur et dicat: omnis creatura dei 
 bona est — cum hic a te exigerem, ut responderes, dixisti 
 Manichaeum docuisse uos initium, medium et finem et cursum 
 solis et lunae et cetera talia; quae cum ego ostenderem ad 
 christianam doctrinam non pertinere, respondisti apostolum 
 ipsum Paulum dixisse, quia ex parte scit, ex parte prophetat. 
 dixi nos non posse scire diuina. cum sumus in hac uita, et 
 hic uidere per speculum et in aenigmate, tunc autem facie 
 ad faciem, et quaesiui a te, si hoc putas dixisse apostolum 
 Paulum, quod uenturus esset Manichaeus, qui doceret, quod 
 non poterat Paulus, pertinere ad te, qui te dicis accepisse 
 ipsum spiritum uidere modo deum facie ad faciem. quod quia 
 non potes. manifestum est apostolum Paulum de illa illa dixisse, 
 de qua dicit et Iohannes: dilectissimi, filii dei 
 sumus et nondum adparuit quid erimus; scimus enim 
 quia cum adparuerit, similes ei erimus, quoniam uidebimus 
 eum sicuti est. hoc tu cum audisses, dixisti te non 
 ualere contra meam uirtutem . quae uirtus mea non est, sed 
 si aliqua est, ab illo mihi data est ad redarguendos errores, 
 qui uirtus est omnium fidelium suorum et pleno corde de se 
 praesumentium. dixisti etiam, quod te episcopalis terreat auctoritas, 
 cum uideas, quanta pace inter nos agamus, quanta 
 tranquillitate disputemus, quemadmodum populus praesens

 

 
 
 
 nullam tibi uim faciat, nullum terrorem incutiat, sed tranquillissimus 
 audiat, sicut decet christianos. dixisti etiam 
 timere leges imperatoris . hoc pro uera fide non timeret, 
 quem spiritus sanctus inpleret; nam et Petrus apostolus in 
 passione domini timuit et ter negauit; ubi autem eum paracletus, 
 quem Christus promiserat, spiritus sanctus inpleuit, 
 pro fide domini crucifixus est; et ille, qui primo habuit nega-. 
 tionem timoris, postea inpleuit gloriosissimam passionem confessionis. 
 tu itaque ex hoc ipso, quod timere te dixisti leges 
 imperatoris, quamuis et de ceteris rebus satis adparet, quod 
 non inueneris spiritum paracletum ueritatis, quia et si non 
 timeres, aliis rebus conuincereris. 
 
 FEL. dixit: Et apostoli timuerunt. 
 
 AUG. dixit: Timuerunt, ut cauerent, non ut fidem suam 
 conprehensi edicere dubitarent. tu ante iam hinc timere debuisti, 
 ut non hic te inueniremus; iam in medio es . quare 
 times, nisi quia quod dicas non habes? nam si imperatores 
 timuisses. ante tacuisses. nunc uero cum hesterno die libellum 
 curatori dederis et publice clamitaueris cum codicibus tuis 
 te paratum esse incendi, si quid mali in ipsis fuerit inuentum, 
 unde heri leges flagitabas quasi fortis, hodie ueritatem fugis 
 ut timidus?

FEL. dixit: Non ueritatem fugio. 
 
 AUG. dixit: Dic ergo, si uides deum facie ad faciem secundum 
 polliciationem tuam, quia dixisti apostolum Paulum de 
 uobis dixisse, quia tam plenam ueritatem accepturi essetis, 
 ut intellegamus uel credamus apostolum habuisse ex parte et 
 te totum. 
 
 FEL. dixit: Non ueritatem fugio, sed ueritatem quaero. 
 quod tu dicis, quia non teneo, probetur mihi per scripturas 
 deificas . hoc quaero iam. 
 
 . AUG. dixit: Prius profitere te non potuisse probare

 

 

 
 
 
 Manichaeum apostolum Iesu Christi ; . et quantum potuero, cum 
 omnia exstirpata fuerint contraria de corde tuo per ministerium 
 meum donante domino, insero tibi quae sit scientia . 
 ueritatis, quae perducat ad deum initians a fide. 
 
 FEL. dixit: Quia hoc dicis tu, ut legem meam negem et 
 alteram accipiam, meliorem dumtaxat, quod quaero ego, non 
 hoc respondeo, ut legem meam negem, antequam alteram 
 accipiam. 
 
 AUG. dixit: Sed prius de uase funditur, quod aduersum 
 habet, et sic inpletur, quod bonum est; aut si adhuc dubitas 
 fundere, defende, quo plenus es. ostendam enim tibi, quantum 
 me dominus adiuuat, quanta inmunditia et blasphemiis plena 
 sit doctrina Manichaei, si permittas, ut legatur illa epistula, 
 de cuius initio iam tractauimus et non potuisti probare apostolum 
 Christi esse Manichaeum. sed ideo moras innectis, ne 
 cetera legantur, ubi aperte uestra sacrilegia deprehenduntur; 
 ant si permittis, legantur. 
 
 FEL. dixit: Permitto, quia dixisti omnia inmunda fundi et 
 sic bona inmitti; hoc enim dictum est sanctitatis tuae. ad 
 quod et ego dico: nullus aquam fundit, nisi alter adinpleuerit. 
 
 AUG. dixit: Hoc uide quam inconsiderate dixeris, ut mitius 
 loquar et non dicam insane. utique de uase tibi similitudinem 
 posui; in uas plenum nemo potest aliquid mittere, nisi fundatur 
 illud, quo plenum erat. 
 
 
 FEL. dixit: Unum dixisti et ego dixi duo. 
 
 AUG. dixit: Si duo uasa dixisti, uis illum parem tuum 
 fundimus et inplemus illum, ut possis tu fundere, quod habes ? 
 
 FEL. dixit: Ambo unam aquam habemus. 
 
 AUG. dixit: Cum ergo ambo pleni sitis aqua uestra, quid 
 inplebimus, ut doceamus uos, nisi aliquis uestrum fuderit, 
 quod habet? aut si bonum est et ideo debet teneri, ut

 
 
 
 defendatur et legatur illa epistula, uideamus, si uel cetera 
 possunt defendi, si in ipso initio defecisti; aut si dicis te in 
 illo non defecisse, proba nobis quomodo sit Manichaeus apostolus 
 Christi.

FEL. dixit: Christus dixit spiritum sanctum missurum 
 se, qui in omnem ueritatem inducat. 
 
 AUG. dixit: Si habes illum, adtende, quod te iamdudum 
 interrogaui. dixisti enim ad ipsius doctrinam pertinere etiam 
 ista mundana cognoscere . dic mihi: quot sunt stellae, si 
 introductus es in istam omnem ueritatem? 
 
 
 FEL. dixit: Et ego dico, quia, si paracletus per apostolos 
 locutus est, et per Paulum; et ego peto sanctitatem tuam, 
 ut illa mihi ostendas, quae iam dixi. 
 
 AUG. dixit: Confitere te non potuisse ostendere, quod ego 
 interrogaui, et ostendam secundum scripturas, quod pertineat 
 ad fidem christianam. 
 
 FEL. dixit: Et ego, si ad.tuleris mihi scripturas Manichaei, 
 quinque auctores, quos tibi dixi, quicquid me interrogaueris, 
 probo tibi. 
 
 AUG. dixit: De ipsis quinque auctoribus est ista epistula, 
 cuius aperuimus principium et inuenimus ibi scriptum: Manichaeus 
 apostolus Christi Iesu . et uideo, quia ipsum 
 non mihi principium exponis, quia non probas, quomodo sit 
 Manichaeus apostolus Iesu Christi. 
 
 FEL. dixit: Si in ista non probo, in secundo probo. 
 
 
 AUG. dixit: In quo secundo? 
 
 FEL. dixit: In Thesauro. 
 
 AUG. dixit: Thesaurum istum, quem ideo tali nomine appellatis, 
 ut miseros seducatis, quis scripsit ? Manichaeus . nolo 
 mihi ab illo probes: quia ipse Manichaeus mentitur dicendo 
 se esse, quod non est.

 

 
 
 
 
 FEL. dixit: Tu mihi proba per alterum. 
 
 AUG. dixit: Quid uis tibi probem? 
 
 FEL. dixit: Quia mentitur Manichaeus. 
 
 AUG. dixit: Quia tu non potes probare uerum dicere Manichaeum, 
 oportet, ut ego probem mentitum Manichaeum esse? 
 
 
 FEL. dixit: Quare non potui probare? numquid prolatae 
 sunt scripturae, quas ego petiui, et non probaui? 
 
 AUG. dixit: Sed scripturas Manichaei petis, quibus fidem 
 non habemus; aliunde proba. ego autem de ipsa scriptura 
 Manichaei tibi probo mentitum esse Manichaeum et blasphemasse 
 Manichaeum. 
 
 FEL. dixit: Afferantur libri. 
 
 AUG. dixit: Praesens est epistula Manichaei, quam dicitis 
 Fundamenti. initium nullum est in aedificio, nisi fundamentum 
 . si eum ostendero in ipso fundamento ruinam fecisse, 
 ceteram eius constructionem ut quid quaerimus?

FEL. dixit: Hoc dicis in ipsam ostendens ruinam esse . 
 et ego dico, da arbitros, quantos et tu habes, et tibi probo, 
 quia non mentitur. 
 
 AUG. dixit: Absit a nobis et a genere humano, ut quantos 
 hic uides, tantos uideas Manichaeos. 
 
 FEL. dixit : Da, dixi, quae a te petiui. 
 
 AUG. dixit: Quos uis ergo, ut dem tibi ? 
 
 FEL. dixit: Quos tu uolueris. 
 
 AUG. dixit: Ego istos do; si habes meliores, pete. 
 
 
 FEL. dixit: Quomodo istos das? 
 
 AUG. dixit: Praesentes, qui nos audiunt. 
 
 FEL. dixit: Isti mihi non fauent. 
 
 AUG. dixit: Ergo tu tales quaeris, qui tibi faueant, non 
 qui ueritati ?

 

 
 
 
 
 
 FEL dixit: Qui me audiant et non tantum me, sed et ipsam 
 scripturam, ut probetur, an uerum dicit, an mentitur. 
 
 AUG. dixit: Uides ergo, quia audiunt. legamus cetera, quia 
 tu istam epistulam Manichaei esse confessus es. 
 
 FEL. dixit: Non nego. 
 
 
 AUG. dixit: Ergo legatur.

FEL. dixit: Arbitros non habeo. et adiecit: legatur 
 caput ipsius. et cum legeretur et uentum esset ad locum, 
 ubi scriptum habet eadem epistula: pax uobis inuisibilis 
 et ueritatis notitia sit cum fratribus suis et carissimis, 
 qui mandatis caelestibus credunt pariter atque 
 deseruiunt; sed et dextera luminis tueatur et eripiat 
 uos ab omni incursione maligna et a laqueo mundi; 
 pietas uero spiritus sancti intima pectoris uestri adaperiat, 
 ut ipsis oculis uideatis uestras animas, Felix 
 dixit: Da scripturam, quae ista redarguat. 
 
 .AUG. dixit: Adhuc nihil mali audiuimus, nisi quod ausus 
 est Manichaeus apostolum se Christi nominare. nam ea, quae 
 dixit, adhuc ad tectorium fallaciae pertinent et ad ouinam 
 pellem, quibus eis prius dicit uerba bona, ut possit introducere 
 mala. sed quid uelit introducere per haec uerba, uideamus. 
 si enim aliquid mali introduxerit, et ista uerba mala 
 erunt et seductoria; si autem aliquid boni in posterioribus 
 et ueri dixerit, necessitate conprehendemus. permitte ergo 
 legantur sequentia. 
 
 
 FEL. dixit: Si ergo adseris, quia in primo bona ponuntur 
 et postea mala inmittuntur, quomodo ego tibi possum credere, 
 cum mihi primo bona dixeris? 
 
 AUG. dixit: Ego adhuc ista nec bona dixi nec mala. nihil 
 mali adhuc audiuimus, dixi; non dixi: iam aliquid boni

 
 
 
 audiuimus. malum enim illud solum dixi, quod ausus est dicere 
 se apostolum Christi. uerba uero, quae dixit in consequentibus, 
 tunc erunt mala, si mali aliquid introduxerint; tunc 
 erunt bona, si boni aliquid introduxerint. permitte ergo, ut 
 sequentia legantur . quare times? 
 
 
 FEL. dixit: Non timeo. 
 
 AUG. dixit: Permitte ergo, ut legantur. 
 
 FEL. dixit: Legantur.

Et cum legeretur et uentum esset ad locum, ubi 
 scriptum habet: ita autem fundata sunt eiusdem splendidissima 
 regna super lucidam et beatam terram, ut 
 a nullo umquam aut moueri aut concuti possint, 
 Augustinus dixit: Terram istam quam dicit, unde habebat? 
 fecit eam, an genuit eam, an aequalis et coaeterna illi erat? 
 istam dico terram, lucidam et beatam quam dicit. 
 
 
 FEL. dixit: Quomodo scriptum est: in principio fecit 
 deus caelum et terram et terra erat inuisibilis et 
 coinquinabilis et incomposita. ego ita intellego: in principio 
 fecit deus caelum et terram et terra erat, quasi duae 
 terrae mihi uidentur esse, secundum quod Manichaeus dicit 
 duo regna. 
 
 AUG. dixit: Quia scripturam commemorasti nostram, quam 
 soletis blasphemare, ad me pertinet exponere illam et ostendere 
 tibi sine blasphemia esse illud scriptum et cum ueritate 
 et non secundum Manichaeum, ut deinde tu uel in secundis 
 mihi respondeas, quod interrogaui. 
 
 FEL. dixit: Respondeo. 
 
 AUG. dixit: Quod scriptum est: in principio fecit deus 
 caelum et terram, breuiter conplexa est scriptum, quid 
 fecerit deus. deinde quia nondum adparebat haec terra, quam 
 fecerat, antequam eam distingueret et ornaret, qualem terram 
 "fecerat deus, secuta scriptura exposuit, qualis terra erat, de

 
 
 
 qua dixerat: in principio fecit deus caelum et terram; 
 tamquam, cum audissemus: in principio fecit deus caelum 
 et terram, quaereremus, qualem terram, subiecit et ait: 
 terra autem, id est illa, quam fecerat deus, inuisibilis 
 erat et incomposita. non ergo duas terras dixit, sed qualis 
 illa fuerit exposuit. tu itaque responde nunc mihi, quod breuiter 
 interrogaui: terra ista lucida et beata, quam dicit Manichaeus, 
 supra quam fundata erant regna dei, ab ipso deo 
 facta erat, an genita de illo erat, an coaeterna illi erat ? 
 unum de tribus, nisi molestum est, sine tergiuersatione 
 responde. 
 
 FEL.. dixit : Ipsa se scriptura interpretatur. 
 
 AUG. dixit: Si ergo nosti esse hic aliquem locum, ubi hoc 
 dicat scriptura, quia illam terram uel genuit deus uel fecit 
 uel coaeterna illi erat, aperi ad locum, quem nosti, et lege 
 mihi.- 
 FEL. dixit: Non est in ista scriptura, sed in altera. 
 AUG. dixit: Credo ergo, quia, si qua est illa scriptura, 
 meministi, quid ibi dixerit. itaque tu mihi responde, qui nosti 
 illam scripturam; et si dixero, quia non sic habet, conuinces 
 me. si autem sic cognouero, secundum hoc disputo, quod tu 
 ipse responderis,. dic ergo, an fecerit terram istam deus, an 
 genuerit, an coaeterna illi fuerit, qui legisti in nescio quo 
 libro, ubi esse hoc scriptum dicis. 
 
 FEL. dixit: Quia modo sanctitas tua interpretata est scripturam 
 tuam, quomodo uoluisti et acceptaui, et tu sic mihi 
 . accepta, quicquid dixero. 
 
 AUG. dixit: Interim quod interrogaui, si nihil me contra 
 mouerit, accepto; si autem aliquid mouerit, motum meum 
 indico tibi, ut ad ipsum respondeas.

 

 
 
 
 
 
 FEL. dixit: Ego non respondi ad tua dicta.-
 
 AUG. dixit: Quia prius est, ut mihi ad id, quod interrogaui, 
 respondeas, tamen feci etiam, ut tibi prior respondeam . forte 
 non te mouit; ideo non respondisti . forte et me non mouebit, 
 cum responderis. responde ergo ad quod interrogaui.

FEL. dixit: Respondeo. et adiecit: dixisti ergo de terra 
 illa, in qua deus habetur, an facta est ab illo, an generauit 
 illam, an coaeterna illi est. et ego dico, quia, quomodo 
 deus aeternus est et factura apud illum nulla est, totum 
 aeternum est.. 
 
 
 AUG. dixit: Non illam ergo genuit neque fecit? 
 
 FEL. dixit: Non, sed est illi coaeterna. 
 
 AUG. dixit: Si autem genuisset illam, non illi esset coaeterna. 
 
 FEL. dixit: Quod nascitur, finem habet; quod innatum est, 
 non habet finem. 
 
 AUG. dixit: Quibus ergo erat ille pater aut cuius erat pater, , 
 quem modo patrem nominauit? si enim nihil genuerat, pater 
 esse non poterat. 
 
 FEL. dixit: Sed sunt alia, quae generauit. 
 
 
 AUG. dixit: Illa ergo, quae generauit, non sunt illi coaeterna, 
 an et ipsa coaeterna sunt? 
 
 FEL. dixit: Coaeterna sunt illi quicquid deus generauit. 
 
 AUG. dixit: Ergo errasti, quod superius dixisti: omne quod 
 nascitur, finem habet. 
 
 
 FEL. dixit: Interim, quia secundum generationem carnis 
 locutus sum, erraui. 
 
 AUG. dixit: Modestissime confessus errorem merearis intellegere 
 ueritatem. 
 
 FEL. dixit: Faciat deus. 
 
 
 AUG. dixit: Adtende ergo iam, ut incipias cognoscere

 
 
 
 errorem scripturae huius. si quae genuit deus, coaeterna non sunt 
 illi, melior est terra illa, quam non generauit deus, ubi habitant 
 omnia, quae generauit deus; quam terram dicis ab eo 
 non generatam. 
 
 FEL. dixit: Coaequantur sibi omnia, et quae generauit et 
 quae non generauit, id est terra illa, ubi commorabatur. 
 
 AUG. dixit: Quid? ipse qui generauit, aequalis est illis 
 omnibus aut maior est illis ? 
 
 FEL dixit: Et qui generauit et quos generauit et ubi positi 
 sunt, omnia aequalia sunt. 
 
 
 AUG. dixit: Unius ergo substantiae sunt? 
 
 FEL. dixit: Unius. 
 
 AUG. dixit: Hoc quod est deus pater, hoc sunt filii ipsius, 
 hoc et terra illa? 
 
 FEL dixit: Hoc unum sunt omnes. 
 
 
 AUG. dixit: Huius ergo terrae non est pater, sed habitator ? 
 
 FEL. dixit: Etiam. 
 
 AUG. dixit: Si nec genuit illam nec fecit illam, quomodo 
 ad eum pertineat nisi sola uicinitate, non uideo, quomodo si 
 habeat aliquis uicinum bonum; et duae iam erunt res ambae 
 ingenitae: terra et pater. 
 
 .FEL. dixit: Immo tres sunt: pater ingenitus, terra ingenita 
 et aer ingenitus.\'. 
 
 AUG. dixit: Hoc totum una substantia est? 
 
 FEL. dixit: Una. 
 
 
 AUG. dixit: Et ita fundata, ut a nullo umquam moueri aut 
 concuti possit? 
 
 FEL. dixit: Motio et concussio habet distantiam. 
 
 AUG. dixit: Habeat; sed tamen talia fuerunt, ut a nullo 
 umquam moueri aut concuti possent ? 
 
 
 FEL. dixit: Est distantia inter moueri et concuti. 
 
 AUG. dixit: Non inde te interrogo. 
 
 FEL. dixit: Sed inde me uis tenere.

 
 
 
 
 AUG. dixit: Quomodo uis, accipe "moueri* non poterat 
 moueri ? 
 
 FEL dixit: Non dico, quia non poterat moueri, sed motio 
 distantia est. 
 
 AUG. dixit: Sed ita dixi: nec moueri nec concuti; non dixi: 
 moueri quidem potest, sed concuti non potest, aut: concuti 
 quidem potest, sed moueri non potest. sed ambas res dixi: 
 non posse nec moueri nec concuti. 
 
 FEL. dixit: De ambabus rebus distantia est inter moueri 
 et concuti.

AU6. dixit: Legamus ergo sequentia, uideamus, si deus 
 iste, qui fundata habebat regna super lucidam et beatam 
 terram, quae a nullo umquam moueri et concuti possunt, neminem 
 timuit, sicut oportebat, ut neminem timeret, cuius regna 
 sic fundata erant, ut a nullo aut moueri aut concuti possent. et 
 legit sequentia: iuxta uero unam partem ac latus inlustris 
 illius ac sanctae terrae. et cum legeret, interrogauit: 
 quod latus? dextrum aut sinistrum? 
 
 FEL. dixit: Hanc tibi ego non possum interpretari scripturam 
 et exponere, quod ibi non est; ipsa sibi interpres est. 
 ego non possum dicere, ne forte incurram in peccatum. 
 
 AUG. dixit: Legatur ergo, quod sequitur. et cum legeret 
 et uentum esset ad locum,. ubi habet: lucis uero beatissimae 
 pater sciens labem magnam ac uastitatem, quae 
 ex tenebris surgeret, aduersus sua sancta inpendere 
 saecula, nisi quod eximium ac praeclarum et uirtute 
 potens numen obponat, quo superet simul ac destruat 
 stirpem tenebrarum, qua extincta perpetua quies lucis 
 incolis pararetur, Augustinus dixit: Nunc iam quia coeperunt 
 apertae blasphemiae, si defendendas putas, dic, quid ista 
 gens tenebrarum, quam uidetur deus timuisse, ne magna labes 
 et uastitas ex tenebris in regna eius inruerent, nocere poterat

 
 
 
 deo; maxime cuius regna superius dixit ita fundata, ut a 
 nullo umquam moueri aut concuti possent. quid ergo illi 
 factura erat gens ista? poterat ei nocere, an non poterat? 
 responde unum de duobus. 
 
 FEL. dixit: Et ego respondeo: si nihil contra deum est, 
 secundum quod dixit scriptura Manichaei, quia est alterum 
 regnum, pro qua causa Christus missus est, ut nos liberaret 
 de laqueo mortis huius? cuius est iste laqueus et mors? si 
 aduersarius nullus contra deum est, ut quid baptizati sumus ? 
 ut quid eucharistia, ut quid christianitas, si contra deum 
 nihil est? 
 
 AUG. dixit: Quia uideo te nolle respondere, quod te interrogo, 
 et te interrogare, ut tibi respondeam, et hoc non recuso, 
 dum tamen memineris, quia tibi interroganti ego respondeo, 
 tu autem mihi interroganti respondere noluisti. sed quia me 
 interrogasti, audi, quod interrogasti. nos quidem dicimus liberatorem 
 Christum uenisse et a peccatis nostris dicimus nos 
 liberari, quia nos non sumus de substantia dei geniti, sed per 
 eius uerbum facti a deo. multum autem interest inter natum 
 de substantia dei et factum a deo, quod non est de substantia 
 dei. quicquid ergo fecit deus, potest esse mutabile; 
 ipse autem deus non est mutabilis, quia non possunt aequari 
 opera artifici et conditori. tu autem, qui paulo ante ad interrogationem 
 meam dixisti, quia et pater, qui generauit ibi 
 lucis filios, et aer et ipsa terra et ipsi filii una substantia 
 sunt et aequalia sunt omnia, oportet, ut dicas 
 mihi, huic substantiae utique incorruptibili quomodo poterat 
 nocere gens tenebrarum. si enim poterat nocere ei, non erat 
 natura incorruptibilis; si autem non poterat, nulla causa erat, 
 quare proelium agitaret et illud numen, quod dicit, huc 
 mitteret.

 
 
 
 
 FEL. dixit: Dilationem peto, ut possim respondere. 
 
 AUG. dixit: Quando? cras intermissus sufficit?

FEL. dixit: Intermitte mihi tres dies, id est hodie et 
 cras et perindie aut usque ad diem, qui est post dominicum, 
 id est pridie idus Decembris. 
 
 
 AUG. dixit : Uideo te dilationem ad respondendum petisse; 
 humanum est, ut concedatur tibi . sed si respondere non potueris 
 ad praestitutum diem, quid fiet? 
 
 FEL. dixit: Ero uictus. 
 
 AUG. dixit: Quid? si fugeris. 
 
 
 FEL. dixit: Reus ero ciuitatis huius et ubique et legis 
 meae. 
 
 AUG. dixit: Immo hoc dic: si fugero, sic habear, tamquam 
 si anathemauero Manichaeum. 
 
 FEL. dixit: Hoc dicere non possum. 
 
 
 AUG. dixit: Ergo aperte nobis dic, quia fugere cogitas et 
 nemo te tenet. 
 
 FEL. dixit: Non fugio. 
 
 AUG. dixit: Ut uideo, non uis quasi uictus abscedere; sed 
 saltem hoc dic: si fugero. uictus sum. 
 
 
 FEL. dixit: Dixi. 
 
 AUG. dixit: Et unde adparebit te fugisse propter gesta? 
 
 FEL. dixit: lube, ut quem elegero, cum ipso sim. 
 
 AUG. dixit: Elige tibi aliquem de praesentibus istis fratribus, 
 qui ad cancellum stant. 
 
 
 ,FEL. dixit: Sed cum illo, qui est in medio. 
 
 AUG. dixit: Sicut tibi elegisti, usque ad diem cam illo eris. 
 
 FEL. dixit: Etiam; et ego hoc consentio. 
 
 BONIFACIUS dixit: Praestabit Christus, ut si cum illo 
 ueniam, christianus est.

 
 
 
 
 
 Augustinus episcopus ecclesiae catholicae Hipponeregiensium 
 his in ecclesia coram populo gestis subscripsi. 
 
 Felix christianus, cultor legis Manichaei, his in ecclesia 
 coram populo gestis subscripsi.

Cum uentum esset ad diem praestitutum, id est ad 
 pridie iduum Decembrium, res sic agi coepit in ecclesia Pacis. 
 
 AUGUSTINUS episcopus ecclesiae catholicae Hipponiregiensium 
 regionum dixit: Pridem cum sermonem haberemus, di-. 
 lationem te petiisse meministi, cum ad ea, quae interrogaueram 
 in praesenti respondere non posses. si ergo tam lato temporis 
 spatio, post diem scilicet quintum, aliquid excogitasti, responde. 
 hoc enim tunc interrogaueram: si deo nocere nihil poterat, 
 quare bellum gessit cum gente quam dicitis tenebrarum, in 
 quo bello naturae daemonum misceret substantiam suam, quae 
 hoc est, quod ipse, sicut iam interrogatus dixisti? si autem 
 nocere ei poterat, non incorruptibilem deum colitis, qualem 
 ueritas et apostolica doctrina testatur. 
 
 FELIX dixit: Ei quo a sanctitate tua recessi, ut ad diem 
 constitutum reuersus essem, ut responderem tuae interrogationi, 
 quaecumque uelles interrogare, uentum est ad diem . 
 et quia nullam scripturam inter manus habui, quia non mihi sunt 
 redditae, unde me instruere possem — nullus enim ad certamen 
 exit, nisi prius meditatus fuerit et nullus litigator potest sine 
 suis chartis litigare — similiter et ego sine mea scriptura 
 respondere non possum. 
 
 AUG. dixit: Istam tergiuersationem tanto dierum spatio

 
 
 
 cogitasti, quae te in causa perdita et errore sacrilego quid 
 respondeas non habentem adiuuare nihil poterit. notum est 
 enim omnibus, qui aderant, quos etiam nunc adesse uideo, 
 te dierum tantum dilationem petisse, debuisse autem petere 
 etiam codices, quando dilationem petisti, si his te putabas 
 instrui posse ad respondendum; quod non fecisti. noui te 
 petisse codices non quidem ad instructionem inspiciendos, 
 uerum hoc longe, antequam peteres dilationem; cum uero 
 dilationem petisti, codicum tibi reddendorum et inspiciendorum, 
 ut esse posses instructior, nullam fecisti mentionem. 
 
 
 FEL. dixit: Modo peto, codices reddantur mihi, et uenio 
 ad certamen post biduum; et si uictus fuero, quod deliberaueris, 
 subeo. 
 
 AUG. dixit: Rudem te in ista scelerata secta non esse puto, 
 quod et fateris. non te autem habere, quod respondeas, etsi 
 tu non fatearis, omnis homo iam uidet. sed quia codices tuos. 
 repetis, qui sub sigillo publico custodiuntur, quibus inspectis 
 dicis te instructum uenire posse post biduum, illud, quod iam 
 constat, obiectis quaestionibus te respondere non potuisse 
 recole. 
 
 
 Tolle autem codices tuos, et dic, quid inde uelis tibi proferri, 
 quod modo inspicias et respondeas. 
 
 FEL. dixit: Omnes scripturas, quae mihi sublatae sunt. ista 
 enim epistula Fundamenti est, quod et sanctitas tua bene 
 scit, quod et ego dixi, quia ipsa continet initium, medium et 
 finem. ipsa legatur, et quicquid malum obicitur legi meae, 
 probetur . et nego illam, si probata fuerint illa crimina, quae 
 obiciuntur legi meae. 
 
 AUG. dixit: Quoniam fateris hanc esse epistulam, ubi doctrinae 
 uestrae initium, medium et finis continetur, hoc initium 
 quam sit sacrilegum, ubi deum dicitis pugnasse contra gentem

 
 
 
 tenebrarum et miscuisse naturae daemonum polluendam et 
 ligandam partem suam, quae hoc est quod ipse, tam sacrilegum 
 est, ut ferri ab audientibus uix possit. hoc obicitur 
 primo sectae uestrae — siue initium hoc uoces, siue medium, 
 siue finem, non ualde id curo; hoc tamen de hac epistula, 
 quam fateris esse Manichaei, lectum esse non negas — hoc 
 uobis obicitur, hoc defende, si potes, ut ad alia ueniamus. 
 unde iterum interrogo: si deum incorruptibilem colitis, quid 
 ei nocere poterat nescio quae gens aduersa, quam fingitis ? si 
 nihil ei nocere poterat, nulla fuit causa, quare partem suam 
 naturae daemonum commisceret; si autem nocere ei poterat,. 
 non deum incorruptibilem colitis.

FEL. dixit: Manichaeus dicit duas esse naturas et modo 
 inde culpatur, quia dixit duas esse, bonam et malam. Christus 
 in euangelio duas dicit esse arbores: arbor bona numquam 
 facit fructum malum, et arbor mala numquam facit 
 fructum bonum. ecce duas naturas. deinde in euangelio 
 scriptum est: nonne bonum semen seminasti in agro? 
 unde adparuerunt zizania? hoc inimicus fecit. iste\' 
 inimicus si non est extraneus a deo, probetur mihi; si ad 
 deum pertinet inimicus iste, quale semen seminauit? item in 
 euangelio scriptum est Christo dicente, quia in nouissimis 
 temporibus thronum in medio saeculo ponet et mittet angelos 
 suos in orientem et occidentem, septentrionem et meridianum 
 et congregabit omnes gentes ante se et separabit illos, sicut 
 pastor separat agnos ab haedis. et ut compendiue dicam, 
 agnis dicet: ite in regnum, quod uobis paratum est ab 
 origine mundi. haedis dicet, qui in sinistra parte sunt: 
 recedite a me, qui operati estis iniquitatem; nomen 
 enim meum habuistis, sed opera non fecistis; ite in ignem 
 aeternum, qui paratus est diabolo et angelis eius.

 
 
 
 qui sunt, qui nomen Christi habent et mittuntur in ignem 
 aeternum cum diabolo et angelis eius, et ad quam partem 
 pertinent isti, quibus Christus non permiscetur, et nomen 
 eius portant? hoc enim Manichaeus dicit, quia quos Christus 
 damnat, ipsius non sunt. nam Paulus apostolus dicit: prudentia 
 carnis inimica est deo; legi enim dei non est 
 subiecta nec enim potest. hoc Manichaeus dicit, quia quae 
 inimica est deo, ad deum non pertinet; si autem ad deum 
 pertinet, ipse sibi inimicum fecit; hoc Manichaeus non dicit. 
 iterum Paulus dicit: deus saeculi huius excaecauit 
 mentes infidelium ad non contemplandam claritatem 
 euangelii Christi, qui est imago dei. ipse Paulus iterum 
 dicit: datus est mihi stimulus carnis meae, angelus 
 satanae. qui me colaphizat die ac nocte; propter quod 
 dominum rogaui, ut discederet a me . et dixit mihi: 
 sufficit tibi gratia mea; nam uirtus in infirmitate 
 probatur. ecce quid apostolus dixit, ecce quid euangelista. 
 cum Manichaeus hoc adserat, quia est extraneus a deo, qui 
 contra deum bellauit — siue quia Christus crucifixus est, 
 siue quia apostoli omnes propter dei mandatum — iste, qui 
 eos crucifixit, cui mandatum dei non placet, hoc mihi dicat 
 sanctitas tua, si ad deum pertinet.

AUG. dixit: Scripturas sanctas. quas non intellegendo 
 longe a ueritate aberratis, commemorare uoluisti, uelut ex 
 eis patrocinium adhibens uaniloquiis uestris. inter omnia tamen, 
 quae partim sicut uere scripta sunt, partim aliter quam scripta 
 sunt commemorasti, nusquam ostendere potuisti, quia deus 
 regnis suis hostilem naturam inminentem repellere uolens, ut 
 habeat quietem, partem suam, quae hoc est quod ipse, naturae

 

 
 
 
 contrariae daemonum miscens, colligari ab eis et contaminari 
 fecerit. hoc autem est, quod uobis obicitur. unde quid respondeas 
 non inueniendo commemorasti diuinarum scripturarum 
 capitula, ubi de peccatoribus dictum est, quia non pertinent 
 ad beatam uitam, quam bonis et fidelibus donat deus, et has 
 uelut duas naturas accipi uoluisti secundum deliramenta Manichaei. 
 ueritas autem dicit omnia ista, quae uidemus et quae 
 non uidemus, quae naturaliter subsistunt, a deo facta esse; 
 in quibus rationalem creaturam etiam ipsam factam siue m 
 angelis siue in hominibus accepisse liberum arbitrium: quo 
 libero arbitrio si deo seruire uellet, secundum uoluntatem ac 
 legem dei haberet apud eum aeternam felicitatem; si autem 
 legi eius subdi noluisset, sed potestate sua usa contra eius 
 fecisset imperium, secundum eius iustitiam poenae debitae 
 subiaceret. haec omnipotentia dei in creandis omnibus, haec 
 iustitia in remunerandis peccatoribus. ecce autem liberum 
 arbitrium, atque inde quemque peccare, si uelit, non peccare, 
 si nolit, non solum in diuinis scripturis, quas non intellegitis, 
 sed etiam in uerbis ipsius Manichaei uestri probo. circumclusus 
 enim uidet potentiam ueritatis, contra quam conatus 
 fuerat aliam naturam, quam non fecit deus, inducere contra 
 deum non solida ueritate, sed inani phantasmate; tamen ad 
 confitendum uerum de libero arbitrio plus in eo ualuit natura 
 humana, in qua eum deus effecit, quam fabula sacrilega, 
 quam sibi ipse confinxit.

Audi ergo de libero arbitrio primo ipsum dominum, ubi 
 duas arbores commemorat, quarum mentionem ipse fecisti, 
 audi dicentem: aut facite arborem bonam et fructum 
 eius bonum aut facite arborem malam et fructum 
 eius malum. cum ergo dicit "aut hoc facite aut illud

 

 

 

 
 
 
 facite," potestatem indicat. non naturam. nemo enim nisi 
 deus facere arborem potest; sed habet unusquisque in uoluntate 
 aut eligere, quae bona sunt, et esse arbor bona. aut 
 eligere, quae mala sunt, et esse arbor mala, non quia mala 
 ipsa. quae eliguntur, aliquam habent in se ipsis substantiam, 
 sed quia deus omnia, quae condidit. gradibus suis eondidit 
 generibusque distinxit, caelestia atque terrena, inmortalia atque 
 mortalia et omnia bona in suo quodque genere condidit, animam 
 habentem liberum arbitrium sub se ipso et supra cetera 
 collocauit: ut si seruiret superiori, dominaretur inferiori; si 
 autem offenderet superiorem, poenam ex inferiore sentiret. 
 hoc ergo dominus dicens. aut facite illud aut facite illud\' 
 ostendit esse in potestate quid facerent, ipse securus et certus 
 in se tamquam deus, et quia si bonum eligerent, praemium 
 eius acciperent, si malum eligerent, poenam eius sentirent; 
 semper autem ille iustus est aut remunerator aut damnator.

Audi ergo iam, quemadmodum Manichaeus ipse tam 
 peruersus, tam superbus, ut aliam introducens naturam ae 
 aequalem deo faceret. deum ad se ipsum deponeret, confessus 
 sit tamen esse liberum arbitrium. in Thesauro uestro, cui tale 
 nomen ad decipiendos homines indidistis, certe sic loquitur, 
 quod et tu ipse cognoscis: hi uero, qui neglegentia sua 
 a labe praedictorum spirituum purgari se minime 
 permiserint mandatisque diuinis ex integro parum 
 obtemperauerint legemque sibi a suo liberatore datam 
 seruare plenius noluerint neque ut decebat sese 
 gubernauerint et cetera. uides in his uerbis confirmatum 
 esse etiam a nesciente quid loqueretur liberum arbitrium. qui 
 enim seruare legem non uult, in potestate est eius, si uelit. 
 non enim dixit: non potuerint sed: noluerint. hoc certe 
 quod nolunt seruare legem, non a gente tenebrarum coguntur;

 
 
 
 si enim coguntur, non nolunt, sed non possunt; si autem 
 nolunt, non utique coguntur, ut non faciant, sed uoluntate 
 sua nolunt. hoc ergo, quod in eorum uoluntate est, ut nolint, 
 peccatum est certe sine aliqua necessitate gentis tenebrarum; 
 hoc agnosce esse peccatum sine necessitate gentis tenebrarum. 
 et inde uides, unde ueniant omnes culpae, unde merita culparum, 
 unde distributiones poenarum.

Habetis etiam hoc in scripturis apocryphis, quas canon 
 quidem catholicus non admittit, uobis autem tanto gratiores 
 sunt, quanto a catholico canone secluduntur. aliquid etiam 
 inde commemorem, cuius ego auctoritate non teneor, sed tu 
 conuinceris. in Actibus conscriptis a Leutio, quos tamquam 
 actus apostolorum scribit, habes ita positum: etenim speciosa 
 figmenta et ostentatio simulata et coactio uisibilium 
 nec quidem ex propria natura procedunt, sed 
 ex eo homine, qui per se ipsum deterior factus est 
 per seductionem. uide quemadmodum hic et per se ipsum\' 
 dixit et per seductionem\'. fuit enim seductor hominis 
 diabolus, non natura peccator, sed prior uoluntate peccator. 
 sed quia erat in hominis potestate seductori non consentire, 
 ideo positum est et per se ipsum\' et per seductionem\', 
 ut in eo, quod positum est per se ipsum\', liberum arbitrium, 
 in eo uero, quod positum est per seductionem\' intellegas 
 diabolum, non obpressorem inuiti, sed tentatorem 
 uolentis.

Proinde, quia ego respondi et, quantum potui, probaui 
 ea, quae scripta sunt in libris sanctis de peccatoribus et de 
 iustis non ad diuersitatem naturarum, sed ad distinctionem 
 meritorum pertinere, in quibus meritis non necessitatem natura 
 facit, sed uoluntas culpam, responde tu ad illud, quod iam 
 interrogaui: si deo nocere nihil poterat, quare partem suam,

 
 
 
 substantiam suam, hoc quod ipse est, polluendam et. ligandam 
 daemonibus miscuerit, quod in nulla diuina scriptura canonica 
 potueris inuenire; si autem nocere ei poterat, non deum incorruptibilem 
 colitis, de quo apostolus dicit: regi autem 
 saeculorum inmortali, inuisibili, incorruptibili, soli 
 deo honor et gloria in saecula saeculorum. denique 
 item dicit: deus habitat lucem inaccessibilem. numquid 
 ad illam lucem non accedunt sancti, de quibus scriptum 
 est: accedite ad eum et inluminamini? numquid ad illam 
 lucem non accedunt sancti, de quibus dicitur: beati mundo 
 corde, quoniam ipsi deum uidebunt? sed quia non ad 
 eam potest accedere, nisi cui deus ipse donauerit. ut accedat, 
 ideo per se ipsam inaccessibilis est. nemo enim potest ad 
 eam accedere, quem deus noluerit, ut accedat; cui autem 
 donauerit, ipse accedet. quomodo ergo poterat illa gens tenebrarum 
 ad habitationem dei accedere, ubi est inaccessibilis 
 lux, quo non accedit, nisi cui deus donauerit? aut si donum 
 acceperat a deo, ut accederet, ad expugnandum regnum dei 
 non daret et non timeret. si autem donum tale non dederat, 
 ut posset accedere, securus in suo regno erat habitans inaccessibilem 
 lucem, quid poterat de tenebrarum gente metuere, 
 ut ei misceret partem suam, substantiam suam, hoc quod ipse 
 est. ligandam, premendam. contaminandam, ubi non solum 
 miserabiliter teneretur, sed etiam turpiter purgaretur? ut enim 
 purgetur inde, dicitis — quod audire nefas est, sed ad uos 
 confundendos et forte saluandos tacere non possumus — ut 
 purgetur inde pars dei, dicitis in naue lucis, quam solem 
 appellatis, facientes iniuriam creatori solis et ipsi soli, quem 
 sic dicitis factum, ubi tanta turpitudo celebretur; dicitis enim

 
 
 
 . illic positum deum uirtutes suas conuertere in masculos ad 
 inritandum concupiscentias daemonum feminarum et eosdem 
 rursus conuertere in feminas ad inritandum concupiscentias 
 daemonum masculorum. ut cum daemoniis iniciunt libidinem 
 accensis in formas confictas a deo, relaxentur membra eorum, 
 et sic euadat pars dei, quae ibi fuerit colligata. hoc tantum 
 obprobrium, hoc tantum sacrilegium credere ausi estis et 
 praedicare non dubitatis. haec sunt media doctrinae uestrae. 
 finis uero quis est ? quis, nisi quia non potuit deus totum 
 purgare ? et quia non potuit, facturum eum dicitis uelut tectorium 
 genti tenebrarum, ut ibi in aeternum damnetur, quod 
 purgari non potuit et nihil sua sponte commisit. ita fit, ut 
 deus uester. non uerus, sed fictus, non alicubi constitutus, 
 sed in corde uestro imaginatus, partem suam misceat infeliciter, 
 purget turpiter, damnet crudeliter. ad haec ergo 
 responde et incipe ab illo, quod dixi: quare deus miscuit 
 istam partem suam, cui nihil nocere poterat? aut si potuit, 
 quomodo sit incorruptibilis.

FEL. dixit: Crudelem adseritis Manichaeum haec dicentem; 
 de Christo quid dicimus, qui dixit: ite in ignem 
 aeternum? 
 
 AUG, dixit: Peccatoribus hoc dixit. 
 
 FEL. dixit: Isti peccatores quare non purgati sunt? 
 
 AU6. dixit: Quia noluerunt. 
 
 FEL. dixit: Quia noluerunt. hoc dixisti? . 
 
 
 AUG. dixit: Hoc dixi, quia noluerunt. 
 
 FEL. dixit: Quare noluerunt? est, qui non uult curari? 
 est, qui non uult purgari ? est, qui non uult inluminari ? quia 
 infirmus est, qui non uult ad sanitatem uenire? si crudele 
 est, quod Manichaeus dicit, quia aliqua pars dei, quae se

 

 
 
 
 purgare non potuit. in globo ligata est, hoc crudele non est, 
 ut Christus, qui dixit: ego propter peccatores ueni, modo ad 
 ignem aeternum illos mittat, cuius nomen portauerunt? sed 
 mandata, credo, non potuerunt conplere. si hoc crudele est. 
 crudelius est et illud; si illud crudelius est, quia deus illos 
 non potuit purgare et globo ligauit, et id crudelius uidetur 
 esse, quod Christus non potuit purgare, ad ignem aeternum 
 mittere. hoc mihi sanctitas tua exponat de ipsa crudelitate. 
 
 AUG. dixit: Si ea, quae iam dixi, uel intellexisses uel te 
 intellegere fatereris — fortassis enim non habendo quod dicas 
 finxisti te non intellegere, quod apertum est — ista non diceres. 
 iam enim diximus et probauimus per diuinas scripturas 
 esse liberum arbitrium; deum autem liberi arbitrii iustum 
 iudicem, remuneratorem fidelium eique se subicientium et 
 uolentium se sanari, damna.torem autem superborum et inpiorum. 
 quia ergo ad peccatores sanandos uenit, sanat utique 
 peccata confessos, sanat paenitentes; neminem autem paenitet, 
 cum alius peccauit, sed si est paenitentia iusta et uerax, 
 unde et ipse dominus dicit: non ueni uocare iustos, sed 
 peccatores in paenitentiam. ipsa paenitentia indicat non 
 alienae esse naturae, sed uoluntatis nostrae, si quid forte 
 peccamus. nam si alio peccante alium paenitet, non est ista 
 prudens, sed insana paenitentia. secundum uos autem nulla 
 peccata sunt. gens enim tenebrarum non peccat, quia suam 
 naturam facit; natura lucis non peccat, quia quod facit, facere 
 cogitur. nullum ergo inuenis peccatum, quod damnet deus, 
 nullum inuenis peccatum, quod paenitentia possit sanari. si. 
 autem paenitentia est, et culpa est; si culpa est, et uoluntas 
 est; si uoluntas est in peccando. natura non est, quae cogat. 
 sed si quid infirmitatis patiuntur, qui non possunt inplere, 
 quod uolunt — unde apostolus dicit: uideo aliam legem

 

 
 
 
 in membris meis repugnantem legi mentis meae et 
 captiuantem me in legem peccati, quae est in membris 
 meis — manifestum est hoc uenisse de traduce primi 
 peccati Adam et de consuetudine mala. nam hodieque libera 
 uoluntate faciunt homines consuetudinem, quam cum fecerint, 
 facile superare non possunt; ipsi ergo sibi de se ipsis fecerunt, 
 quod contra eos lex habitet in membris eorum. sed qui 
 concipiunt timorem dei et per liberum arbitrium subdunt se 
 sanandos optimo medico et sicut bono curatori. ita et misericordi 
 creatori, per humilitatem confessionis et paenitentiae 
 sanantur. superbi uero dicentes se iustos aut dicendo, quia 
 non peccant ipsi, sed aliud in illis peccat et alia natura de 
 illis peccat, per ipsam superbiam suam et insanabiles fiunt 
 et experiuntur iustum iudicium dei, qui superbis resistit, 
 humilibus autem dat gratiam. non est ergo indignum, ut 
 deus dicat: ite in ignem aeternum eis, qui eius misericordiam 
 per liberum arbitrium respuerunt, et dicat: uenite, 
 benedicti patris mei, percipite regnum eis, qui per 
 liberum arbitrium fidem eius susceperunt, peccata sua confessi 
 sunt, paenitentiam egerunt, displicuerunt sibi, quales 
 fuerunt et quales per eum facti sunt, illi placuerunt. tu ergo 
 iam ad hoc, quod interrogaui, responde — sed impetrem a 
 te, ne moras superfluas faciamus —: si deo nocere nihil poterat, 
 quare huc nos misit ? si nocere poterat, non est incorruptibilis 
 deus.

FEL. dixit: Si deo nocere nihil poterat, quare huc misit 
 filium suum ?-
 
 AUG. dixit: Uide, quemadmodum semper interrogas et ad 
 interrogata respondere non uis. audi, quod interrogasti, memento 
 tamen te ad ea, quae dico, non respondere, me autem

 

 
 
 
 respondere. deo nocere nihil potest; sed filium suum misit, 
 ut carne indueretur et hominibus adpareret, peccatores sanaret, 
 in ipsa carne pateretur pro nobis, quam sumpsit ex nobis. in 
 sua quippe natura pati nihil poterat, quia in principio erat 
 uerbum et uerbum erat apud deum et deus erat uerbum. 
 in hac natura, quia deus erat uerbum, pati nihil ille 
 poterat. ut autem pati pro nobis posset, uerbum caro factum 
 est et habitauit in nobis. uerbum caro factum 
 est adsumendo carnem, non mutatum in carnem; adsumpsit 
 enim humanitatem, non amisit diuinitatem. itaque idem deus 
 et idem homo in natura dei aequalis patri, in natura hominis. 
 factus mortalis, in nobis, pro nobis, de nobis, manens quod 
 erat, suscipiens quod non erat, ut liberaret quod fecerat, non 
 quod erat. non est ergo passio Christi ex indigentia, sed ex 
 misericordia. praebuit enim exemplum patientiae nobis de 
 nobis, id est homini de homine, carni de carne; non tamen 
 in illa carne ipse deterior factus, sed caro in illo melior facta 
 est. pars uero dei uestri nulla carne adsumpta — non enim 
 erat in gente tenebrarum, pro quo pateretur — descendit, ut 
 teneretur, ligaretur, pollueretur et turpius . quam ligabatur 
 purgaretur. iam enim de purgatione eius dixi. haec omnia 
 quanto indigniora sunt, tanto utique faciliora ad intellegendum, 
 quoniam in naturam dei ista non cadunt. et absit a pio 
 animo et fideli talia de deo credere, deo bono, deo uero, 
 qualia uos creditis, non quem inuenistis, sed quem finxistis. 
 responde iam nunc: si deo nocere nihil poterat, pura illa 
 substantia ipsius nulla carne adsumpta in se passura, si quid 
 passura erat, non in carne quam non susceperat, quare huc 
 missa est secundum uestra uaniloquia?

FEL. dixit: Si nihil poterat noceri deo a parte aduersa 
 et Christo nihil poterat noceri ab aduersa natura, ad quam

 

 
 
 
 uenit Christus, ut eam liberaret? quia, ut dicis, propter libertatem 
 nostram uenit. ergo in captiuitate fuimus. si in captiuitate 
 tenebamur et propterea Christus uenit, ut nos liberaret, 
 de captiuitate, qui nos tenebat, extraneus a deo erat aut uirtus 
 dei. si dei uirtus erat, qui nos tenebat, utquid Christum mittebat 
 ille, qui nos tenebat? si in ipsius arbitrio erat, quando 
 uellet dimittere, utquid Christus crucifigitur? neminem ergo 
 latet Christum crucifixum. quid illum crucifixerunt ? si dei 
 uirtus est, nihil nobis nocebat. si dei uirtus erat, non fuimus 
 capti apud illum, sed quasi nos cum nostro principe, quasi 
 filius cum parentibus, non autem Romani cum barbaris. non 
 oportebat ergo, quia cum uirtute dei constituti eramus, deum 
 filium suum mittere, ut dicatur, quia liberator noster uenit. 
 si paret ergo nos cum uirtute dei constitutos esse, apostolus 
 dixit: Christus nos liberauit de maledicto legis, quia 
 scriptum est: maledictus omnis, qui pendet in ligno. 
 hoc enim apostolus dicit. si iste, qui male dicit omnes, qui 
 pendent in ligno, dei uirtus est — Christus enim pependit 
 in ligno et apostoli ipsius omnes, qui addicti sunt pro ipsius 
 praecepto — quis est iste ergo, qui maledicit omnem, qui 
 pendet in ligno?

AUG. dixit: Quos Christus redemit a diabolo, per consensionem 
 suam tenebantur a diabolo et in eius condicione 
 constituti erant per iustum dei iudicium, cui seducenti consenserant 
 per liberum arbitrium. sicut autem in hominis potestate 
 fuit diabolo consentire, ut captiuaretur, sic in ipsius 
 diaboli potestate fuit, cum angelus esset, peccare, ut in deterius 
 mutaretur. peccator ergo angelus per liberum arbitrium 
 suasit peccatum homini habenti liberum arbitrium, ut diabolus, 
 si noluisset, non peccasset et homo, si noluisset, non

 

 
 
 
 consensisset. cum autem iam ab illo, cui consenserat; teneretur, 
 non quia diabolus aliquid potuit, sed quia dei iustum iudicium 
 fuit dare in potestatem diaboli hominem, qui contempsit 
 super se potestatem dei et eius legi obtemperare noluit: quia 
 ergo sic inuenit Christus peccatores sub peccato, cum sit 
 peccatum in libero arbitrio, inueniens peccatores sub peccato 
 redemit confitentes a superbiente. quod autem in lege positum 
 est: maledictus omnis, qui pendet in ligno, unde apo-. 
 stolus dicit: Christus nos redemit de maledicto legis, 
 factus pro nobis maledictum; scriptum est enim: 
 maledictus omnis, qui pendet in ligno, non legem 
 reprehendit, sed misericordiam domini commendauit. quia 
 enim Adam peccauerat et omnis illa massa et propago peccati 
 maledicta erat, dominus autem carnem de ipsa massa 
 suscipere uoluit, ut suscipiendo mortalitatem. quae de poena 
 uenerat, solueret mortem, quod de gratia ueniebat, ideo dicit 
 lex: maledictus omnis, qui pendet in ligno. mors enim 
 ipsa pendebat in ligno, quae mors de maledicto ueniebat. 
 quomodo ergo suscipiendo mortem interfecit mortem, sic 
 suscipiendo maledictum soluit maledictum. unde et apostolus 
 dicit: scientes, quia uetus homo noster simul confixus 
 est cruci cum illo, quia de uetere homine nostro, 
 id est de sorte mortis, quae ueniebat ex merito peccati, 
 suscipere dignatus est carnem mortalem de uirgine Maria, in 
 qua nobis et passionis et resurrectionis praeberet exemplum 
 — passionis ad firmandam patientiam, resurrectionis ad excitandam 
 spem — ut duas uitas nobis ostenderet in carne, 
 quam suscepit de uita nostra mortali, unam laboriosam. 
 alteram beatam: laboriosam, quam tolerare debemus, beatam, 
 quam sperare. debemus. toleramus autem laboriosam merito

 

 
 
 
 peccati nostri; ille autem ostendit eam in carne sua, non 
 merito iniquitatis suae. sed. officio misericordiae suae. nam 
 ut noueris bonam esse legem, quam tu reprehendere uoluisti, 
 ipse apostolus Paulus quodam loco dixit: lex subintrauit, 
 ut abundaret delictum. adhuc uidetur illam reprehendere; 
 sed audi quod sequitur: ubi autem, inquit. abundauit 
 delictum, superabundauit gratia. data est enim lex 
 superbis hominibus et uiribus suis totum tribuentibus, ut 
 cum inplere non possent legem datam, praeuaricatores inuenirentur 
 et facti rei sub lege peferent misericordiam a legis 
 conditore. proinde paulo post dicit idem apostolus: itaque 
 lex quidem sancta et mandatum sanctum et iustum 
 et bonum. sed ne dicas. quia de alio mandato dicit, ut 
 ostendat, quia de illo dicit, de quo paulo ante dixerat: lex 
 subintrauit, ut abundaret delictum, statim sibi obposuit 
 quaestionem: quod ergo bonum milii factum est mors? 
 absit; sed peccatum, ut adpareat peccatum, per bonum 
 operatum est mihi mortem. erat enim peccatum, sed non 
 adparebat peccatum ; data est lex superbo, fecit contra legem 
 et adparuit peccatum, quod erat, sed non adparebat. adparens 
 autem peccatum humiliauit superbum, humiliatus superbus 
 factus est paenitens, de paenitentia inpetrata est misericordia. 
 audisti ergo, quod interrogasti, responde, quod interrogo: 
 nihil nocere poterat gens tenebrarum deo? quare huc misit 
 partem suam miscendam et polluendam a natura daemonum ?

FEL. dixit: Si in arbitrio nostro sumus, nemo neminem 
 cogat; quando uoluero, ero christianus. uoluntas nobis subiacet 
 aut esse christianum aut non esse. 
 
 AUG. dixit: Quia uoluntas nobis adiacet. manifestum est 
 et hoc de diuinis scripturis docui; quod coactus est etiam

 

 
 
 
 inuitus dicere etiam ille, qui uos in istum induxit errorem. 
 quod autem dicis: nemo cogatur. quando uoluero, ero 
 christianus, nemo te plane cogit; quando uolueris. esto, 
 quia ex uoluntate tua huc uenisti et ex uoluntate tua ista 
 disputasti. et uae uoluntati malae, si mala est; pax bonae 
 uoluntati, si bona est. siue enim mala sit, siue bona sit, 
 uoluntas est. bonam uoluntatem sequitur corona, malam uoluntatem 
 sequitur poena. deus iudex uoluntatum est. creator 
 autem naturarum. si ergo putas cogi te, ut sis christianus, 
 audi a nobis omnino te non cogi. cogita potius, quae audis, 
 perpende, in tua uoluntate es; examina ut prudens, si tamen 
 in te est ulla prudentia uel humana, utrum ea, quae dicta 
 sunt, ueritate fulta sint, utrum tu ipse in Manichaei uestri 
 defensione defeceris, sicut adparet, et quando uolueris, esto 
 quod nondum es, et desine esse quod es.

FEL. dixit: Ecce iam compendiue, ut dixit sanctitas 
 tua, ne chartas cumulemus: si tibi placet, quod petiui pridem, 
 huc ueni; ostende mihi ueritatem, ut illud, quod teneo, pareat, 
 quia ueritas non est, et habes me paratum ad credendum. 
 
 AUG. dixit: Iam quidem quod tenes, satis adparet, quia 
 ueritas non est. absit enim a cordibus ueritatem quaerentium 
 uel tenentium, ut credant deum substantiam suam necessitate 
 coactum mersisse daemonum naturae ligandam atque polluendam; 
 absit a fidelibus credere deum ad liberandam substantiam 
 suam conuertere se in masculos contra feminas et in 
 feminas contra masculos ad eorum concupiscentiam inritandam; 
 absit a fidelibus credere deum substantiam suam, quam 
 ipse daemonibus mersit, postea in aeternum damnare. hoc 
 ergo quia ueritas non est, manifestum est. sed quia uis tibi 
 pro ista falsitate expulsa atque conuicta patefieri ueritatem, 
 si quid de cognoscenda fide catholica adhuc mouet, ab initio 
 fidei poteris erudiri. etenim aptum perceptioni ueritatis

 
 
 
 incommutabilis facit pia fides: a qua fide quisquis incipere 
 noluerit, superbus foris remanebit et ad id, quo tendit uel 
 quo uult peruenire, perduci non poterit. sed quia iam illa 
 falsitas manifesta est, anathema falsitatem, ut possis incipere 
 aptus esse ad cognoscendam ueritatem.

FEL. dixit: Cum adparuerit mihi; quia mihi non adparet, 
 quia altera mihi non ostensa est, non possum anathemare. 
 
 AUG. dixit: Anathemandus est error, qui dicit corruptibilem 
 deum, an non est anathemandus ? 
 
 FEL. dixit: Iterum dic. 
 
 
 AUG. dixit: Anathemandus est error, qui dicit corruptibilem 
 deum, an non est anathemandus ? 
 
 FEL. dixit: Quaeratur, si dicit. 
 
 AUG. dixit: Ego hoc interrogaui: qui dicit corruptibilem 
 deum, anathemandus est, an non ? 
 
 
 FEL. dixit: Qui dicit corruptibilem deum, anathemandus 
 est . hoc mihi obicis? 
 
 AUG. dixit: Hoc interrogo. 
 
 FEL. dixit: Corruptibilem deum dicis, non autem quod 
 primo dixisti, quia partem suam dedit aduersariis ? 
 
 
 AUG. dixit: Interim quod interrogo responde: qui dicit 
 corruptibilem deum esse, anathemandus est, an non? 
 
 FEL. dixit: Ualde. 
 
 AUG. dixit: Qui dicit corruptibilem esse naturam et substantiam 
 dei, anathemandus est, an non ? 
 
 
 FEL. dixit: Non intellexi, quod dixisti. 
 
 AUG. dixit: Hoc dico, quod omnis homo intellegit, qui 
 non se fingit non intellegere: naturam et substantiam dei, id 
 est illud ipsum, quicquid est deus, qui dicit corruptibilem 
 esse, anathemandus est, an non ?

 
 
 
 
 
 FEL. dixit: Etiam anathemandus est. si probatum fuerit 
 esse uerum. 
 
 AUG. dixit: Nondum tibi dixi. quia Manichaeus dicit corruptibilem 
 naturam dei: sed hoc tibi dixi, quia quicumque 
 hoc dicit, anathemandus est 
 
 
 FEL. dixit: Et ego respondi: etiam.

AUG. dixit: Pars illa, quae mixta est genti tenebrarum, 
 de dei natura est, an de alia aliqua natura? 
 
 FEL. dixit: De dei. 
 
 AUG. dixit: Quod de dei natura est, hoc est, quod deus 
 est, an aliud quid. quod non est deus? 
 
 FEL dixit: Ita est . quod de deo est. deus est, secundum 
 quod et scriptum est: lux lucet in tenebris et tenebrae 
 eam non conprehenderunt; deus enim lumen est et 
 tenebrae in eo non sunt. 
 
 
 AUG. dixit: Bene respondisti, quia et quicquid de dei 
 natura est, deus est et deus lux est et tenebrae in eo non 
 sunt; et talis lux luxit in tenebris et tenebrae eam non conprehenderunt. 
 uideamus ergo, utrum Manichaeus partem dei 
 non dicat conprehensam a tenebris, non etiam teneri ligatam, non 
 etiam maculatam et pollutam, sic ut indigeat misericordia liberatoris 
 et purgatoris. si autem haec dicit, secundum te etiam et 
 secundum ueras confessiones tuas anathemandus est, quia 
 partem dei et naturam dei, quod est ipse deus, dicit conprehensam 
 a tenebris et ligatam et pollutam : quod tu ipse secundum 
 euangelium loquens non potuisti dicere ; sed uerum dixisti, 
 quia lux lucet in tenebris et tenebrae eam non conprehenderunt. 
 Manichaeus ergo anathemandus, qui dixit, quia 
 lux tenebrata est in tenebris et tenebrae eam conprehenderunt,. 
 
 FEL. dixit: Sed et qui polluitur et qui tenetur, liberatur; 
 et nos si polluti sumus, mundamur. 
 
 AUG. dixit: Sed hoc de dei natura non recte dicitur. sed

 

 
 
 
 de illa, quae pollui potest, recte dicitur, quia polluitur et 
 mundatur; de illa uero, quae pollui non potest, uides cum 
 quanto sacrilegio dicatur polluitur et mundatur\', maxime quia 
 sic dicitis quandam dei partem esse pollutam, ut propterea 
 ligetur in aeternum globo tenebrarum, quia non potuit mundari. 
 hoc qui non anathemat, falsum paulo ante respondit, 
 quia omnis, qui dicit corruptibilem deum, anathemandus est.

FEL. dixit: Hoc, quod dixit sanctitas tua, quia pars, quae 
 se non mundauit ab coinquinatione gentis tenebrarum . et sic 
 dicit Manichaeus, quia non sunt missi in regnum dei. hoc 
 enim adseris tu, quia damnati sunt; sed Manichaeus hoc dicit, 
 quia non damnati sunt, sed ad custodiam positi sunt illius 
 gentis tenebrarum. -
 
 AUG. dixit: De ista parte tecum ago, quam dicis pollutam 
 purgari: postea, si opus fuerit, de illa, quae figitur in globo 
 eius. interim quae purgatur, polluta erat. 
 
 FEL. dixit: Quae polluitur, et mundatur. 
 
 AUG. dixit: Qui ergo dicit naturam dei et substantiam dei 
 et id quod deus est, posse pollui, ligari, inquinari a gente 
 tenebrarum, non est anathemandus ? 
 
 
 FEL. dixit: Christus unde nos mundauit ? unde nos liberauit ? 
 
 AUG. dixit: Christus non partem dei, non naturam dei 
 liberauit, sed facturam, quam fecit, in peccatum cadentem 
 per liberum arbitrium sua misericordia liberauit. eam rem 
 mundauit, quae pollui poterat, eam rem liberauit, quae captiuari 
 poterat, eam rem sanauit, quae infirmari poterat. modo 
 autem de deo, de natura dei, de substantia dei, de eo, quod 
 deus est, loquimur . poterat pollui, an non poterat?

FEL. dixit: Anima nostra ex deo est. quae polluta est? 
 si non est ei deo, utquid pro illa Christus crucifixus est ? si 
 ergo paret, quia Christus propter animam nostram crucifixus 
 est, paret, quia ex deo est et polluta erat et ipse eam mundauit.

 
 
 
 
 AUG. dixit: Ego non solum animam, sed et corpus nostrum 
 et omnem creaturam et spiritalem et corporalem ex deo dico 
 esse, quia hoc habet catholica fides. sed aliud est, quod de 
 se deus genuit, quod hoc est, quod ipse; aliud autem, quod 
 fecit deus. quod deus genuit, aequale est patri; quod deus 
 fecit. non est aequale conditum conditori. aliud autem dicimus 
 ex deo esse, quod melius dicitur de deo esse, quia hoc est, 
 quod ipse, sicut unigenitus filius, sicut uerbum eius, per quod 
 facta sunt omnia: alia uero sic dicimus ex deo, quia dixit, 
 et facta sunt; mandauit, et constituta sunt\'. hinc est anima, 
 ex his, quae fecit deus, non illud, quod de se genuit deus. 
 ideo uerbum, quod de se genuit, pollui non potuit nec potest 
 nec poterit. anima uero, quam fecit rectricem corporis, ut 
 seruiret superiori, dominaretur inferiori, id est seruiret deo,^ 
 dominaretur corpori, contempta dei lege per peccatum polluta 
 est; deus autem misericordiam praestans his, quae fecit, misit 
 filium, per quem fecit, et per illum refecit. quando condendum erat, 
 quod non erat, per uerbum conditum est; quando reficiendum 
 erat, quod deprauatum factum fuerat, suscepta est inde creatura 
 de uirgine Maria, ut per id, quod erat homo, demonstraretur 
 homini, et quid sustinendum et quid sperandum esset. itaque 
 natura uerbi, substantia unigeniti filii dei nihil passa est uel 
 a persecutoribus Iudaeis uel a diabolo angelo malo persequente. 
 sed quia induit se carne, induit se re mortali, re passibili, re 
 mutabili: in eo quod se induit, passus est quicquid uoluit 
 ad exemplum patientiae, et reformauit hoc ad exemplum iustitiae. 
 tu modo dic mihi de dei parte, quod deus est, utrum pollui 
 possit, an non. si potest, non est incommutabilis deus, et qui 
 hoc dicit, anathemandus est . si autem non potest, uides anathemandum 
 Manichaeum esse, qui dicit partem dei, naturam 
 dei, id quod est deus, uenisse huc puram ad gentem tenebrarum 
 ligatam atque pollutam, ut indigeat solui et mundari.

FEL. dixit: Hoc tu dixisti de anima, quia ex deo non est? 
 
 AUG. dixit: Non dixi; sed dixi, quia ex deo est, tamquam 
 a deo facta, non tamquam de deo nata. 
 
 FEL. dixit: Dixisti de anima, quia non est ex deo, sed 
 factura dei, quia sine deo nihil est; hoc enim dicis tu et 
 non uis adseuerare, quia ex deo est anima. 
 
 AUG. dixit: A deo est, sed facta a deo. 
 
 FEL. dixit: Aut facta aut missa aut data, ex deo est. ergo 
 si ex deo est et polluta est et uenit Christus liberare eam 
 de pollutione, quid culpas Manichaeum ? 
 
 
 AUG. dixit: Quia ego dico animam non naturam dei, sed 
 factam a deo per liberum arbitrium peccasse et peccato esse 
 pollutam et per dei misericordiam in paenitentia liberatam; 
 tu autem ipsam naturam dei. quod deus est, deum de deo 
 dicis in gente tenebrarum captum atque pollutum . et multum 
 interest inter id, quod de se deus genuit et quod fecit non 
 de se, sed ex nihilo, id est cum omnino non esset, a deo 
 accepit, ut esset, id est ut institueretur. 
 
 FEL dixit: Ergo pars dei est. 
 
 AUG. dixit: Iam tibi dictum est, non est pars dei; et accipe, 
 quomodo intellegas deum omnipotentem factorem. omnia, quae 
 fiunt et quod quisque facit, aut de se est aut ex aliquo aut 
 ei nihilo. homo quia non est omnipotens, de se filium facit, 
 ex aliquo, sicut artifex ex ligno arcam, ex argento uasculum. 
 potuit enim facere uasculum, sed non potuit facere argentum; 
 potuit facere arcam, sed non potuit facere lignum. ex nihilo 
 autem, ex eo, quod prorsus non est, facere ut sit, nullus hominum 
 potest. deus autem quia omnipotens est, et de se 
 filium genuit et ex nihilo mundum fecit et ex limo hominem 
 formauit, ut per istas tres potentias ostenderet effectionem 
 suam in omnibus ualentem. quia de se quod fecit, nec fecisse

 

 

 
 
 
 dicendus est, sed genuisse. quod autem ex aliquo, sicut de 
 terra hominem, non sic fecit hominem de terra, ut alius ei 
 fecerit ipsam terram, unde faceret hominem. quomodo fecit 
 deus argentum argentario, unde faciat uasculum; sed ipse 
 fecit et, quod non erat, ut esset, et quod inde rursus esset, 
 quod iam ipse ex nihilo creauerat, ut esset. sic ergo corpus, 
 sic anima, sic intellegitur uniuersa creatura facta a deo, non 
 genita de deo, ut hoc sit, quod deus. proinde modo forte 
 eliges, quid teneas et quid respuas. elige, quid sit melius. 
 quoniam uidemus multa mutabilia et ipsa tamen bona quamuis 
 mutabilia, multa mortalia et ipsa tamen bona quamuis 
 mortalia, bonum autem incommutabile omnino ipse deus est, 
 quid melius sit tibi tenere elige: deum mutabilem esse, an 
 quod deus fecit esse mutabile, quia necesse est, ut unum de 
 duobus dicas. si nolueris admittere id, quod fecit deus, esse 
 mutabile, restat, ut dicas ipsum deum esse mutabilem. ut . 
 autem ab hoc sacrilegio te purges et ab hac blasphemia, ne 
 dicas substantiam dei esse mutabilem, quare non concedis 
 deum, qui uere est et incommutabilis est, quia ipse etiam 
 dixit: ego sum qui sum, fecisse omnia bona, sed non sibi 
 paria? proinde quia incommutabilis ipse est, non est mirum, 
 si quod fecit, quia ei aequale non est, non est incommutabile, 
 sed mutabile. ideo et per liberum arbitrium peccare et pollui 
 potuit et per eius misericordiam liberari.

FEL. dixit: Dixisti hominem fecisse sibi filium; nihil. 
 interest inter patrem et filium. quia hoc ergo protulit sanctitas 
 tua, et ego respondeo, quia deus et quae facit aequalia sunt sibi. 
 
 AUG. dixit: Quod intellegere noluisti, quia homo, cum 
 filium facit, non facere proprie dicitur, sed proprie generare 
 dicitur, sic et deus unicum filium genuit\' dixi tibi, non fecit.

 

 
 
 
 fecit autem illud, quod aequale ei non est; quod autem genuit, 
 aequale illi est. itaque elige tibi, utrum uelis dicere mutabilem 
 dei facturam, an mutabilem dei naturam. 
 
 FEL. dixit: Quomodo deus inmutabilis est, similiter, quem 
 genuit, inmutabilis est, et quod fecit, si de ipsius natura est, 
 non mutatur. 
 
 AUG. dixit: Sed iam tibi dictum est, quia quod fecit, non 
 de ipsius natura est, sed ex nihilo fecit, quia omnipotens est. 
 non erat, et fecit, non de se, non de aliqua re, quam ipse 
 non fecerat, sed ex nihilo. 
 
 
 FEL. dixit: Ego non hoc dixi, sed dixi: quia deus inmutabilis 
 est, et quod genuit inmutabile est, et quod fecit inmutabile 
 est. non dixi, unde illud fecit; non hoc quaesiui, unde fecerit. 
 
 AUG. dixit: Sed a me audisti, quod non quaesisti, ut iam 
 desineres stulta loqui. omnipotens deus et de se potuit generare 
 et de nihilo facere et ex eo, quod iam fecerat, aliquid 
 formare: de se filium aequalem sibi; de nihilo mundum et 
 uniuersam creaturam; ex aliquo de terra hominem, quia omnipotens 
 est. quod ergo de se ipso est, pollui numquam potest 
 quomodo ipse; quod autem ab illo factum est, non de illo, 
 et pollui potest per liberum arbitrium et mundari per ipsius 
 misericordiam condemnando, quod peccauit, et agnoscendo, 
 qui eum creauit. tu uero, qui paulo ante dixisti, quia qui 
 dei partem corruptibilem et contaminabilem dicit, anathemandus 
 est, negare autem non potes Manichaeum dixisse, quod 
 pars dei in gente tenebrarum conprehensa atque polluta est, 
 et his eum uerbis blasphemasse adparet. ita ut peius blasphemare 
 forte non posset, aut anathema illum talia dicentem, 
 aut tu cum illo anathemandus es et abiciendus.

FEL. dixit: Manichaeus dicit, quia polluta est pars 
 dei; et Christus dicit. quia polluta est anima, et uenit liberare 
 illam de pollutione.

 

 
 
 
 
 AUG. dixit: Sed anima non est pars dei. nam tu iam confessus 
 es, quia Manichaeus dixit pollutam partem dei; nos 
 autem pollutam dicimus animam ex uoluntate peccati; non 
 esse autem animam partem dei, non de deo genitam, sed a 
 deo factam. sic ergo dicitur anima ex deo, quomodo dicitur 
 aliquod opus fabri ex artificio eius uel ex ipso factum, non 
 tamen de ipso genitum. sicut filius eius. tu ergo quia iam 
 confessus es Manichaeum dixisse pollui partem dei et iamdudum 
 dixisti anathemandum, qui dicit corruptibilem uel 
 contaminabilem deum uel naturam eius, iam anathemasti, 
 quod non uis fateri. hoc enim, quod dixisti. quia polluitur et 
 quia mundatur, hoc ipso, quod dicis "mundatur," expressisti, 
 quia polluitur, et non habes, unde euadas. et Manichaeus et 
 tu dixisti. quia polluitur pars dei. anathema ergo Manichaeum 
 aut anathemandus es cum Manichaeo. 
 
 
 FEL. dixit: Ego non a Manichaeo didici, quia polluta est 
 pars dei, sed a Christo didici. quia propter animam uenit, 
 quae polluta erat.. 
 
 AUG. dixit: A Christo non didicisti, quia anima pars dei est. 
 
 FEL. dixit: A Christo didici, quia anima ex deo est. 
 
 
 AUG. dixit: Et nos didicimus, quia anima ex deo est, sed 
 non" est pars dei." sic est enim anima ex deo, quomodo 
 factura ex artifice, non de deo, sicut filius de patre. 
 
 FEL. dixit: De pollutione agimus . si polluta est anima, 
 quae ex deo est, et potest purgari a Christo, qui pro illa 
 uenit, et illa pars dei, quam Manichaeus dicit, pollui potest 
 et mundari per mandatum ipsius dei. 
 
 AUG. dixit: Ecce iterum dicis partem dei pollutam purgari 
 et paulo ante dixeras anathemandum esse, qui illam dicit 
 corruptibilem; modo dicis, quia pollui potuit, et dicis, quia 
 mundari potest. ut confirmes, quia pollui potuit. hoc nos de

 
 
 
 parte dei non dicimus, sed de anima dicimus, quae tamquam 
 opus eius ex ipso est, non tamquam proles de ipso. redi ergo 
 ad id, quod dicis, et discerne, quod dicimus: anima nec deus 
 est nec pars dei. tu autem Manichaeum dicis dixisse pollui 
 partem dei, quam dicit purgari, ut confirmet, quia polluitur. 
 restat ergo, ut eum anathemes aut ista sentiens anathemeris.

PEL. dixit: Pertinet ad deum anima, quae per peccatum 
 coinquinata est, an non ? 
 
 AUG. dixit: Pertinet, sed non est pars eius. 
 
 FEL. dixit: Non hoc interrogaui. 
 
 
 AUG. dixit: Et quid interrogasti ? 
 
 FEL. dixit: Pertinet ad deum, an non pertinet? 
 
 AUG. dixit: Iam dixi, et quia pertinet et quomodo pertineat. 
 
 FEL. dixit: Ego quaero, utrum est ex deo. 
 
 AUG. dixit: Ex deo, non de deo. 
 
 
 FEL. dixit: Si nihil peccatum est, quia ex deo est et polluta 
 est et uenit Christus liberare eam et eam liberauit a 
 peccato, quid culpamus Manichaeum, qui dicit partem dei 
 pollutam esse et iterum mundari? 
 
 AUG. dixit: Quia iam confessus es Manichaeum dixisse 
 partem dei esse pollutam et dicis non esse peccatum talem 
 blasphemiam in deum effundere. nos autem dicimus quidem 
 peccasse animam per liberum arbitrium et paenitendo purgari 
 per misericordiam creatoris sui, quia non est ex deo tamquam 
 pars eius uel tamquam proles eius, sed ex deo uel a deo 
 facta est tamquam opus eius: quid intersit inter nostram 
 fidem et uestram perfidiam, omnibus manifestum est. itaque 
 secundum uerba tua superiora, quia concessisti anathemandum 
 eum, qui dicit corruptibilem dei naturam — quod et Manichaeum 
 et te dicere manifestum est — quia noluisti. ut esset 
 a te anathematus, eris cum illo anathematus.

Post haec cum multis uerbis inter se agerent, FEL. dixit:
 
 Dic iam, quid uis faciam ?

 
 
 +
 
 AUG. dixit: (Ut anathemes Manichaeum, cuius sunt tantae 
 istae blasphemiae; sed si ex animo facis, tunc fac . nemo 
 enim te cogit inuitum. 
 
 FEL. dixit: Deus uidet, si ex animo facio; non enim homo 
 potest uidere . sed hoc peto, ut confirmes me. 
 
 
 AUG. dixit: In quo uis ut confirmem te? 
 
 FEL. dixit: Prior tu anathema, ut et ego postea anathemem. 
 
 AUG. dixit: Ecce manu mea etiam scribo; uolo enim, ut 
 et tu manu tua scribas. 
 
 FEL. dixit: Sed sic anathema, ut spiritum ipsum, qui in 
 
 
 Manichaeo fuit et per eum ista locutus est, anathemes. 
 
 Augustinus accepta charta scripsit haec uerba: Augustinus 
 ecclesiae catholicae episcopus iam anathemaui Manichaeum 
 et doctrinam eius et spiritum, qui per eum tam execrabiles 
 blasphemias locutus est, quia spiritus seductor erat non ueritatis, 
 sed nefandi erroris; et nunc anathemo supra dictum 
 Manichaeum et spiritum erroris ipsius. 
 
 Et cum eandem chartam Felici dedisset, etiam ille manu 
 sua haec uerba scripsit: ego Felix, qui Manichaeo credideram, 
 nunc anathemo eum et doctrinam ipsius et spiritum seductorem, 
 qui in illo fuit, qui dixit deum partem suam genti , 
 tenebrarum miscuisse et eam tam turpiter liberare, ut uirtutes 
 suas transfiguraret in feminas contra masculina et ipsas iterum 
 in masculos contra feminea daemonia, ita ut postea 
 reliquias ipsius suae partis configat in aeternum globo tenebrarum. 
 has omnes et ceteras blasphemias Manichaei anathemo. 
 
 Augustinus episcopus his in ecclesia coram populo gestis 
 subscripsi. 
 
 Felix his gestis subscripsi.