DE ZELO ET LIVORE 
 
 Zelare quod bonum uideas et inuidere melioribus leue aput 
 quosdam et modicum crimen uidetur, fratres dilectissimi, dumque 
 existimatur leue esse et modicum non timetur, dum non 
 timetur contemnitur, dum contemnitur non facile uitatur, et fit 
 caeca et occulta pernicies quae dum minus perspicitur ut caueri 
 a prouidentibus possit, inprouidas mentes latenter adfligit. porro 
 autem Dominus prudentes esse nos iussit et cauta sollicitudine 
 uigilare praecepit, ne aduersarius uigilans semper ipse et semper 
 insidians ubi in pectus obrepsit de scintillis conflet incendia, de 
 paruis maxima exaggeret et dum remissis et incautis leniore 
 aura et flatu molliore blanditur, procellis ac turbinibus excitatis 
 ruinas fidei et salutis ac uitae naufragia moliatur. excubandum 
 est itaque, fratres dilectissimi, adque omnibus uiribus elaborandum, 
 ut inimico saeuienti et iacula sua in omnes corporis partes 
 quibus percuti et uulnerari possumus dirigenti sollicita et plena 
 uigilantia repugnemus secundum quod Petrus apostolus in epistula 
 sua praemonet et docet dicens: sobrii estote, uigilate, 
 quia aduersarius uester diabolus tamquam leo rugiens 
 aliquid deuorare quaerens circuit.

Circuit ille nos singulos et tamquam hostis clausos obsidens 
 muros explorat et temptat an sit pars aliqua membrorum minus 
 stabilis et minus fida, cuius aditu ad interiora penetretur. offert 
 oculis formas inlices et faciles uoluptates, ut uisu destruat castitatem. 
 aures per canora musica temptat, ut soni dulcioris 
 auditu soluat et molliat christianum uigorem. linguam conuicio 
 prouocat, manum iniuriis lacessentibus ad petulantiam caedis 
 instigat. ut fraudatorem faciat lucra opponit iniusta: ut animam 
 pecunia capiat ingerit perniciosa conpendia: honores terrenos 
 promittit ut caelestes adimat: ostentat falsa ut uera subripiat, 
 et cum latenter non potest fallere, exerte adque aperte minatur, 
 terrorem turbidae persecutionis intentans, ad debellandos seruos 
 Dei inquietus semper et semper infestus, in pace subdolus, in 
 persecutione uiolentus.

Quamobrem, fratres dilectissimi, contra omnes diaboli uel 
 fallaces insidias uel apertas minas stare debet instructus animus 
 et armatus, tam paratus semper ad repugnandum quam est ad 
 inpugnandum semper paratus inimicus. et quoniam frequentiora 
 sunt tela eius quae latenter obrepunt magisque occulta et clandestina 
 iaculatio quo minus perspicitur hoc et grauius et crebrius 
 in uulnera nostra grassatur, ad haec quoque intellegenda 
 et depellenda uigilemus. ex quibus est zeli et liuoris malum. 
 quod si qui penitus inspiciat, inueniet nihil magis christiano cauendum, 
 nihil cautius prouidendum, quam ne quis inuidia et

 


 
 liuore capiatur, ne quis fallentis inimici caecis laqueis implicatus, 
 dum zelo frater in fratris odia conuertitur, gladio suo nescius 
 ipse perimatur. quod ut colligere plenius et manifestius 
 perspicere possimus, ad caput eius adque ad originem recurramus. 
 uideamus unde zelus et quando et quomodo coeperit. facilius 
 enim a nobis malum tam perniciosum uitabitur, si eiusdem 
 mali et origo et magnitudo noscatur.

Hinc diabolus inter initia statim mundi et perit primus et 
 perdidit. ille angelica maiestate subnixus, ille Deo acceptus et 
 carus postquam hominem ad imaginem Dei factum conspexit, in 
 zelum maliuolo liuore prorupit, non prius alterum deiciens instinctu 
 zeli quam ipse zelo ante deiectus, captiuus ante quam 
 capiens, perditus ante quam perdens, dum stimulante liuore 
 homini gratiam datae immortalitatis eripit, ipse quoque id quod 
 prius fuerat amisit. quale malum est, fratres dilectissimi, quo 
 angelus cecidit, quo circumueniri et subuerti alta illa et praeclara 
 sublimitas potuit, quo deceptus est ipse qui decepit. exinde 
 inuidia grassatur in terris, dum liuore periturus magistro perditionis 
 obsequitur, dum diabolum qui zelat imitatur, sicut 
 scriptum est: inuidia autem diaboli mors introiuit 
 in orbem terrarum. imitantur ergo illum qui sunt ex 
 parte eius.

Hinc denique nouae fraternitatis prima odia, hinc parricidia 
 nefanda coeperunt, dum Abel iustum Cain zelat iniustus, dum 
 bonum malus inuidia et liuore persequitur. tantum ualuit ad 
 consummationem facinoris aemulationis furor, ut nec caritas 
 fratris nec sceleris immanitas nec timor Dei nec poena delicti

 

 


 
 cogitaretur. iniuste oppressus est qui iustitiam primus ostenderat, 
 odia perpessus est qui odisse non nouerat, occisus est 
 impie qui moriens non repugnabat. et quod Esau fratri suo Iacob 
 inimicus extitit zelus fuit: nam quia ille benedictionem patris 
 acceperat, hic in odium persecutionis facibus liuoris exarsit. et 
 quod Ioseph fratres sui uendiderunt, causa uendendi de aemulatione 
 descendit: postquam id quod sibi in uisionibus prosperum 
 fuerat ostensum simpliciter ut fratribus frater exposuit, in inuidiam 
 maliuolus animus erupit. Saul quoque rex ut Dauid 
 odisset, ut persecutionibus saepe repetitis innocentem, misericordem, 
 miti lenitate patientem necare cuperet, quid aliud 
 quam zeli stimulus prouocauit? quia Goliath interfecto et ope 
 ac dignatione diuina tanto hoste deleto populus admirans in 
 laudes Dauid praedicationis suffragio prosiliit, Saul simultatis 
 adque insectationis furias de liuore concepit. et ne longum faciam 
 singulos recensendo, pereuntis semel populi adtendamus 
 interitum. Iudaei nonne inde perierunt, dum Christo malunt 
 inuidere quam credere? obtrectantes magnalibus quae ille faciebat 
 zelo excaecante decepti sunt nec ad diuina noscenda cordis 
 oculos aperire potuerunt.

Quae nunc considerantes, fratres dilectissimi, contra tantam 
 mali perniciem uigilanter et fortiter dicata Deo pectora muniamus. 
 aliorum mors proficiat ad nostram salutem, inprudentium 
 poena prouidentibus conferat sanitatem. non est autem quod aliquis 
 existimet malum istud una specie contineri aut breuibu 
 terminis et angusto fine concludi. late patet zeli multiplex et 
 fecunda pernicies. radix est malorum omnium, fons cladium, 
 seminarium delictorum, materia culparum. inde odium surgit,

 


 
 animositas inde procedit. auaritiam zelus inflammat, dum quis 
 suo non potest esse contentus uidens alterum ditiorem. ambitionem 
 zelus excitat, dum cernit quis alium in honoribus auctiorem. 
 zelo excaecante sensus nostros adque in ditionem suam 
 mentis arcana redigente Dei timor spernitur, magisterium Christi 
 neglegitur, iudicii dies non prouidetur. inflat superbia, exacerbat 
 saeuitia, perfidia praeuaricatur, inpatientia concutit, furit 
 discordia, ira feruescit, nec se iam potest cohibere uel regere 
 qui factus est potestatis alienae. hinc dominicae pacis uinculum 
 rumpitur, hinc caritas fraterna uiolatur, hinc adulteratur ueritas, 
 unitas scinditur, ad haereses adque ad schismata prosilitur, 
 dum obtrectatur sacerdotibus, dum episcopis inuidetur, 
 dum quis aut queritur non se potius ordinatum aut dedignatur 
 alterum ferre praepositum. hinc recalcitrat, hinc rebellat de 
 zelo superbus, de aemulatione peruersus, animositate et liuore 
 non hominis sed honoris inimicus.

Qualis uero est animae tinea, quae cogitationum tabes, pectoris 
 quanta rubigo zelare in altero uel uirtutem eius uel felicitatem 
 id est odisse in eo uel merita propria uel beneficia diuina, 
 in malum proprium bona aliena conuertere, inlustrium prosperitate 
 torqueri, aliorum gloriam facere suam poenam, uelut quosdam 
 pectori suo admouere carnifices, cogitationibus et sensibus 
 suis adhibere tortores qui se intestinis cruciatibus lacerent, qui 
 cordis secreta maliuolentiae ungulis pulsent. non cibus talibus 
 laetus, non potus potest esse iocundus. suspiratur semper et 
 ingemescitur et doletur, dumque ab inuidis numquam liuor exponitur, 
 diebus ac noctibus pectus obsessum sine intermissione 
 laniatur. mala cetera habent terminum et quodcumque

 


 
 delinquitur delicti consummatione finitur. in adultero cessat facinus 
 perpetrato stupro, in latrone conquiescit scelus homicidio admisso 
 et praedoni rapacitatem statuit possessa praeda et falsario 
 modum ponit impleta fallacia. zelus terminum non habet, permanens 
 iugiter malum et sine fine peccatum, quantoque ille cui 
 inuidetur successu meliore profecerit tanto inuidus in maius incendium 
 liuoris ignibus inardescit.

Hinc uultus minax, toruus aspectus, pallor in facie, in labiis 
 tremor, stridor in dentibus, uerba rabida, effrenata conuicia, 
 manus ad caedis uiolentiam prompta, etiamsi a gladio interim 
 uacua, odio tamen furiatae mentis armata. et idcirco Spiritus 
 sanctus dicit in psalmis: noli zelare bene ambulantem 
 in uia sua. et iterum: obseruabit peccator iustum et 
 stridet ad eum dentes suos. Deus autem inridebit 
 eum, quoniam prouidet quia ueniet dies eius. hos 
 beatus apostolus Paulus designat et denotat dicens: uenenum 
 aspidum sub labiis eorum et os eorum maledicto 
 et amaritudine plenum est. ueloces ad effundendum 
 sanguinem pedes eorum, contritio et calamitas in 
 uiis eorum, qui uiam pacis non agnouerunt, nec est. 
 timor Dei ante oculos eorum.

Multo malum leuius et periculum minus est cum membra 
 gladio uulnerantur. facilis cura est ubi plaga perspicua est, et 
 cito ad sanitatem medella subueniente perducitur quod uidetur. 
 zeli uulnera abstrusa sunt et occulta, nec remedium curae

 

 


 
 medentis admittunt quae se intra conscientiae latebram caeco dolore 
 cluserunt. quicumque es inuidus et malignus , uideris quam sis 
 eis quos odisti insidiosus, perniciosus, infestus. nullius magis 
 quam tuae salutis inimicus es. quisque ille est quem zelo persequeris 
 subterfugere et uitare te poterit. tu te non potes fugere. 
 ubicumque fueris, aduersarius tuus tecum est, hostis semper in 
 pectore est, pernicies intus inclusa est, ineluctabili catenarum 
 nexu ligatus et uinctus es, zelo dominante captiuus es, nec solacia 
 tibi ulla subueniunt. perseuerans malum est hominem persequi 
 ad Dei gratiam pertinentem, calamitas sine remedio est 
 odisse felicem.

Et idcirco, fratres dilectissimi, huic periculo consulens Dominus 
 ne quis zelo fratris in laqueum mortis incurreret, cum eum 
 discipuli interrogarent quis inter illos maior esset, qui fuerit, 
 inquit, minimus in omnibus uobis hic erit magnus. 
 amputauit omnem aemulationem responso suo, omnem causam 
 et materiam mordacis inuidiae eruit et abscidit. discipulo Christi 
 zelare non licet, non licet inuidere. exaltationis aput nos non 
 potest esse contentio. de humilitate ad summa crescimus, didicimus 
 unde placeamus. denique et apostolus Paulus instruens 
 et monens, ut qui inluminati Christi lumine tenebras nocturnae 
 conuersationis euasimus in factis adque in operibus luminis ambulemus, 
 scribit et dicit: nox transiuit, dies autem adpropinquauit. 
 abiciamus ergo opera tenebrarum et induamus 
 arma lucis. tamquam in die decenter ambulemus, 
 non in comisationibus et ebrietatibus,

 

 


 
 non in concupiscentiis et impudicitiis, non in certaminibus et zelo. 
 si recesserunt de pectore tuo tenebrae, 
 si nox inde discussa est, si caligo detersa est, si luminauit sensus 
 tuos splendor diei, si homo lucis esse coepisti, quae sunt 
 Christi gere, quia lux et dies Christus est.

Quid in zeli tenebras ruis, quid te nubilo liuoris inuoluis, 
 quid inuidiae caecitate omne pacis et caritatis lumen extinguis, 
 quid ad diabolum cui renuntiaueras redis, quid Cain similis 
 existis? homicidii namque facinore constringi eum quisque zelauerit 
 et odio habuerit fratrem suum declarat Iohannes apostolus 
 in epistula sua dicens: qui fratrem suum odit homicida 
 est: et scitis quia omnis homicida non habet in se 
 uitam manentem. et iterum: qui dicit se in luce esse 
 et fratrem suum odit in tenebris est usque adhuc 
 et in tenebris ambulat et non scit quo eat, quoniam 
 tenebrae excaecauerunt oculos eius. qui odit, 
 inquit, fratrem suum in tenebris ambulat et non scit quo eat. 
 it enim nescius in gehennam, ignarus et caecus praecipitatur in 
 poenam, recedens scilicet a Christi lumine monentis et dicentis: 
 ego sum lumen mundi. qui me secutus fuerit non 
 ambulabit in tenebris, sed habebit lumen uitae. 
 sequitur autem Christum qui praeceptis eius insistit, qui per 
 magisterii eius uiam graditur, qui uestigia eius adque itinera 
 sectatur, qui id quod Christus et docuit et fecit imitatur secundum 
 quod Petrus quoque hortatur et monet dicens: Christus 
 passus est pro uobis relinquens uobis exemplum, 
 ut sequamini uestigia eius.

Meminisse debemus quo uocabulo plebem suam Christus appellet, 
 quo titulo gregem suum nuncupet. oues nominat, ut innocentia 
 christiana ouibus aequetur: agnos uocat, ut agnorum 
 naturam simplicem simplicitas mentis imitetur. quid sub uestitu 
 ouium lupus latitat, quid gregem Christi qui christianum se 
 mentitur infamat? Christi nomen induere et non per Christi 
 uiam pergere quid aliud quam praeuaricatio est diuini nominis, 
 quam desertio itineris salutaris ? quando ipse doceat et dicat eum 
 ad uitam uenire qui mandata seruauerit et eum esse sapientem 
 qui uerba eius audierit et fecerit, doctorem quoque eum maximum 
 in regno caelorum uocari qui docuerit et sic fecerit, tunc 
 praedicanti profuturum quod bene adque utiliter praedicatum 
 fuerit, si id quod ore promitur factis sequentibus inpleatur. 
 quid uero insinuauit crebrius discipulis suis Dominus, quid inter 
 monita salutaria et praecepta caelestia custodiendum magis seruandumque 
 mandauit quam ut eadem dilectione qua discipulos 
 ipse dilexit nos quoque inuicem diligamus? quomodo autem uel 
 pacem Domini uel caritatem tenet qui intercedente zelo nec pacificus 
 potest esse nec carus?

Ideo et apostolus Paulus cum pacis et caritatis merita depromeret 
 cumque adseueraret firmiter et doceret nec fidem sibi nec 
 eleemosynas nec passionem quoque ipsam confessoris et martyris 
 profuturam, nisi caritatis foedera integra adque inuiolata seruasset, 
 adiecit et dixit: caritas magnanima est, caritas 
 benigna est, caritas non zelat, docens scilicet et ostendens 
 eum posse caritatem tenere quisque magnanimus fuerit et 
 benignus et zeli ac liuoris alienus. item alio loco cum moneret 
 ut homo iam sancto Spiritu plenus et natiuitate caelesti Dei

 

 


 
 filius factus non nisi spiritalia et diuina sectetur, ponit et dicit: 
 et ego quidem, fratres, non potui uobis loqui quasi 
 spiritalibus sed quasi carnalibus, quasi infantibus 
 in Christo.. lacte uos potaui, non cibo. nondum enim 
 poteratis, sed neque nunc potestis. adhuc enim 
 estis carnales. ubi enim in uobis zelus et contentio 
 et dissensiones, nonne carnales estis et secundum 
 hominem ambulatis?

Obterenda sunt, fratres dilectissimi, uitia et peccata carnalia 
 et terreni corporis infesta labes spiritali uigore calcanda, ne dum 
 iterum ad ueteris hominis conuersationem reuoluimur letalibus 
 laqueis inplicemur, apostolo hoc idem prouidenter et salubriter 
 praemonente. itaque, inquit, fratres, non secundum carnem 
 uiuamus. si enim secundum carnem uiuitis, 
 incipietis mori: si autem spiritu opera carnis mortificatis, 
 uiuetis. quotquot enim spiritu Dei aguntur 
 hi sunt filii Dei. si filii Dei sumus, si templa eius esse 
 iam coepimus, si accepto Spiritu sancto sancte et spiritaliter 
 uiuimus, si de terris oculos ad caelum sustulimus, si ad superna 
 et diuina plenum Deo et Christo pectus ereximus, non 
 nisi quae sunt Deo et Christo digna faciamus, sicut apostolus 
 excitat et hortatur. si consurrexistis, inquit, Christo, 
 quae sursum sunt quaerite, ubi Christus est in dextera 
 Dei sedens: quae sursum sunt sapite, non quae 
 terrena sunt. mortui enim estis, et uita uestra

 

 


 
 abscondita est cum Christo in Deo. cum Christus apparuerit 
 uita uestra, tunc et uos apparebitis [cum 
 eo] in gloria. qui ergo in baptismo secundum hominis antiqui 
 peccata carnalia et mortui et sepulti sumus, qui regeneratione 
 caelesti Christo consurreximus, quae sunt Christi et cogitemus 
 pariter et geramus, sicut idem apostolus docet rursus et monet 
 dicens: primus homo de terrae limo, secundus homo 
 de caelo. qualis ille e limo, tales et qui de limo: 
 et qualis caelestis, tales et caelestes. quomodo portauimus 
 imaginem eius qui de limo est, portemus 
 et imaginem eius qui de caelo est. imaginem autem 
 caelestem portare non possumus, nisi in eo quod esse nunc coepimus 
 Christi similitudinem praebeamus.

Hoc est enim mutasse quod fueras et coepisse esse quod non 
 eras, ut in te diuina natiuitas luceat, ut ad patrem Deum deifica 
 disciplina respondeat, ut honore et laude uiuendi Deus in homine 
 clarescat ipso exhortante et monente et eis qui se clarificant 
 uicem mutuam pollicente. eos, inquit, qui clarificant me 
 clarificabo, et qui spernit me spernetur. ad quam 
 clarificationem formans nos ac praeparans Dominus et filius 
 Dei similitudinem Dei patris insinuans in euangelio suo dicit: 
 audistis quia dictum est: diliges proximum tibi et 
 odibis inimicum tibi. ego autem dico uobis: diligite 
 inimicos uestros et orate pro his qui uos

 

 


 
 persecuntur, ut sitis similes patris uestri qui in caelis 
 est, qui solem suum oriri facit super bonos et mal\'os 
 et pluit super iustos et iniustos. si hominibus laetum 
 est et gloriosum filios habere consimiles et tunc magis generasse 
 delectat, si ad patrem liniamentis paribus suboles subsiciua 
 respondeat, quanto maior in Deo patre laetitia est, cum 
 quis sic spiritaliter nascitur, ut in actibus eius et laudibus diuina 
 generositas praedicetur. quae iustitiae palma est, quae 
 corona esse te talem, de quo Deus non dicat: filios generaui\' 
 et exaltaui, ipsi autem me spreuerunt. conlaudet te 
 potius Christus et inuitet ad praemium dicens: uenite, benedicti 
 patris mei, percipite regnum quod uobis paratum 
 est ab origine mundi.

His meditationibus conroborandus est animus, fratres dilectissimi, 
 eiusmodi exercitationibus contra omnia diaboli iacula 
 firmandus. sit in manibus diuina lectio, in sensibus dominica 
 cogitatio, oratio iugis omnino non cesset, salutaris operatio perseueret. 
 spiritalibus semper actibus occupemur, ut quotienscumque 
 inimicus accesserit, quotiens adire temptauerit, et clausum 
 aduersum se pectus inueniat et armatum. non enim christiani 
 hominis corona una est quae tempore persecutionis accipitur. 
 habet et pax coronas suas, quibus de uaria et multiplici congressione 
 uictores prostrato et subacto aduersario coronamur. 
 libidinem subegisse continentiae palma est. contra iram, contra 
 iniuriam repugnasse corona patientiae est. de auaritia triumphus

 

 


 
 est pecuniam spernere. laus est fidei fiducia futurorum mundi 
 aduersa tolerare. et qui superbus in prosperis non est gloriam 
 de humilitate consequitur. et qui ad pauperum fouendorum misericordiam 
 pronus est retributionem thesauri caelestis adipiscitur. 
 et qui zelare non nouit quique unanimis et mitis fratres 
 suos diligit dilectionis et pacis praemio honoratur. in hoc uirtutum 
 stadio cotidie currimus, ad has iustitiae palmas et coronas 
 sine intermissione temporis peruenimus.

Ad quas ut peruenire tu etiam possis qui fueras zelo et liuore 
 possessus, omnem illam malitiam qua prius tenebaris abice, ad 
 uiam uitae aeternae uestigiis salutaribus reformare. euelle de 
 pectore tuo spinas et tribulos, ut te dominicum semen fertili 
 fruge locupletet, ut diuina et spiritalis seges in copiam fecundae 
 messis exuberet. uenena fellis euome, discordiarum uirus exclude, 
 purgetur mens quam serpentinus liuor infecerat, amaritudo 
 omnis quae intus insederat Christi dulcedine leniatur. de 
 sacramento crucis et cibum sumis et potum, lignum quod aput 
 Merrham profecit in imagine ad saporis dulcedinem tibi in ueritate 
 proficiat ad mulcendi pectoris lenitatem, nec ad medellam 
 prosperandae ualitudinis laborabis. unde uulneratus fueras inde 
 curare. ama eos quos ante oderas, dilige illos quibus iniustis 
 obtrectationibus inuidebas. bonos imitare, si sectari potes: si 
 sectari non potes, conlaetare certe et gratulare melioribus. fac te 
 illis adunata dilectione participem, fac te consortio caritatis et 
 firaternitatis uinculo coheredem. dimittentur tibi debita, quando 
 ipse dimiseris: accipientur sacrificia tua, cum pacificus ad Deum

 


 
 ueneris. sensus adque actus tui diuinitus dirigentur, quando 
 ea quae diuina et iusta sunt cogitaueris, sicut scriptum est: 
 cor uiri cogitet iusta, ut a Deo dirigantur gressus 
 eius.

Habes autem multa quae cogites. paradisum cogita, quo Cain 
 non redit qui zelo fratrem peremit. cogita caeleste regnum, ad 
 quod non nisi concordes adque unanimes Dominus admittit. cogita 
 quod filii Dei hi soli possint uocari qui sint pacifici, qui natiuitate 
 et lege diuina ad similitudinem Dei patris et Christi 
 respondeant adunati. cogita sub oculis nos Dei stare, spectante 
 ac iudicante ipso conuersationis ac uitae nostrae curricula decurrere, 
 peruenire nos tunc demum posse, ut eum uidere contingat, 
 si ipsum nunc uidentem delectemus actibus nostris, si 
 nos dignos gratiae eius et indulgentiae praebeamus, si placituri 
 semper in regno in hoc mundo ante placeamus.