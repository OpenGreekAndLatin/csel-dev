CAPUT I. 
 De aduersariis nominis Christi, quibus in uasta- tione Urbis propter Christum barbari pepercerunt. 
 Ex hac namque existunt inimici, aduersus quos defendenda 
 est Dei ciuitas, quorum tamen multi correcto inpietatis errore 
 ciues in ea fiunt satis idonei; multi uero in eam tantis exardescunt 
 ignibus odiorum tamque manifestis beneficiis redemtoris 
 eius ingrati sunt, ut hodie contra eam linguas non 
 mouerent, nisi ferrum hostile fugientes in sacratis eius locis 
 uitam, de qua superbiunt, inuenirent. An non etiam illi Romani 
 Christi nomini infesti sunt, quibus propter Christum barbari 
 pepercerunt? Testantur hoc martyrum loca et basilicae apostolorum, 
 quae in illa uastatione Urbis ad se confugientes 
 suos alienosque receperunt. Huc usque cruentus saeuiebat 
 inimicus, ibi accipiebat limitem trucidatoris furor, illo

 

 
 
 
 ducebantur a miserantibus hostibus, quibus etiam extra ipsa loca 
 pepercerant, ne in eos incurrerent, qui similem misericordiam 
 non habebant. Qui tamen etiam ipsi alibi truces adque hostili 
 more saeuientes posteaquam ad loca illa ueniebant, ubi fuerat 
 interdictum quod alibi belli iure licuisset, tota feriendi refrenabatur 
 inmanitas et captiuandi cupiditas frangebatur. Sic euaserunt 
 multi, qui nunc Christianis temporibus detrahunt et 
 mala, quae illa ciuitas pertulit, Christo inputant; bona uero, 
 quae in eos ut uiuerent propter Christi honorem facta sunt. 
 non inputant Christo nostro sed fato suo, cum potius deberent, 
 si quid recti saperent, illa, quae ab hostibus aspera et dura 
 perpessi sunt, illi prouidentiae diuinae tribuere, quae solet 
 corruptos hominum mores bellis emendare adque conterere 
 itemque uitam mortalium iustam adque laudabilem talibus 
 adflictionibus exercere probatamque uel in meliora transferre 
 uel in his adhuc terris propter usus alios detinere: illud uero, 
 quod eis uel ubicumque propter Christi nomen uel in locis 
 Christi nomini dicatissimis et amplissimis ac pro largiore 
 misericordia ad capacitatem multitudinis electis praeter bellorum 
 morem truculenti barbari pepercerunt, hoc tribuere 
 temporibus Christianis, hinc Deo agere gratias, hinc ad eius 
 nomen ueraciter currere, ut effugiant poenas ignis aeterni, 
 quod nomen multi eorum mendaciter usurparunt, ut effugerent 
 poenas praesentis exitii. Nam quos uides petulanter et procaciter 
 insultare seruis Christi, sunt in eis plurimi, qui illum 
 interitum clademque non euasissent, nisi seruos Christi se 
 esse finxissent. Et nunc ingrata superbia adque inpiissima 
 insania eius nomini resistunt corde peruerso, ut sempiternis 
 tenebris puniantur, ad quod nomen ore uel subdolo confugerunt, 
 ut temporali luce fruerentur.

CAPUT II. 
 Quod nulla umquam bella ita gesta sint, ut uictores propter deos eorum, quos uicerunt, parcerent uictis. 
 Tot bella gesta conscripta sunt uel ante conditam Romam 
 uel ab eius exortu et imperio: legant et proferant sic ab 
 alienigenis aliquam captam esse ciuitatem, ut hostes, qui 
 ceperant, parcerent eis, quos ad deorum suorum templa confugisse 
 compererant, aut aliquem ducem barbarorum praecepisse, 
 ut inrupto oppido nullus feriretur, qui in illo uel illo 
 templo fuisset inuentus. Nonne uidit Aeneas Priamum per aras 
 
 Sanguine foedantem quos ipse sacrauerat ignes? 
 
 Nonne Diomedes et Ulixes 

 
 caesis summae custodibus arcis 
 Corripuere sacram effigiem manibusque cruentis 
 Virgineas ausi diuae contingere uittas? 
 Nec tamen quod sequitur uerum est: 
 Ex illo fluere ac retro sublabsa referri 
 Spes Danaum. 
 
 Postea quippe uicerunt, postea Troiam ferro ignibusque dele. 
 uerunt, postea confugientem ad aram Priamum obtruncauerunt. 
 Nec ideo Troia periit, quia Mineruam perdidit. Quid enim prius 
 ipsa Minerua perdiderat, ut periret? an forte custodes suos? 
 Hoc sane uerum est; illis quippe interemtis potuit auferri. 
 Neque enim homines a simulacro, sed simulacrum ab hominibus 
 seruabatur. Quo modo ergo colebatur, ut patriam custodiret 
 et ciues, quae suos non ualuit custodire custodes?

CAPUT III. 
 Quam inprudenter Romani deos penates, qui Troiam custodire non potuerant, sibi crediderint profuturos. 
 Ecce qualibus dis Urbem Romani seruandam se commisisse 
 gaudebant!s o nimium miserabilem errorem! Et nobis suscensent, 
 cum de dis eorum talia dicimus; nec suscensent auctoribus 
 suis, quos ut ediscerent mercedem dederunt doctoresque ipsos 
 insuper et salario publico et honoribus dignissimos habuerunt. 
 Nempe aput Vergilium, quem propterea paruuli legunt, ut 
 uidelicet poeta magnus omniumque praeclarissimus adque optimus 
 teneris ebibitus animis non facile obliuione possit aboleri, 
 secundum illud Horatii: 
 
 Quo semel est inbuta recens sernabit odorem 
 Testa diu - 
 

 aput hunc ergo Vergilium nempe Iuno inducitur infesta Troianis 
 Aeolo uentorum regi aduersus eos inritando dicere: 
 
 
 Gens inimica mihi Tyrrhenum nauigat aequor 
 Ilium in Italiam portans uictosque penates. 
 
 Itane istis penatibus uictis Romam, ne uinceretur. prudentes 
 commendare debuerunt? Sed haec Iuno dicebat uelut irata 
 mulier, quid loqueretur ignorans. Quid Aeneas ipse, pius totiens 
 appellatus, nonne ita narrat: 
 
 
 Panthus Othryades, arcis Phoebique sacerdos, 
 Sacra manu uictosque deos paruumque nepotem 
 Ipse trahit cursuque amens ad limina tendit? 
 

 Nonne deos ipsos, quos uictos non dubitat dicere, sibi potius 
 quam se illis perhibet commendatos, cum ei dicitur:

 

 
 
 
 
 Sacra suosqne tibi commendat Troia penates? 
 

 Si igitur Vergilius tales deos et uictos dicit et, ut uel uicti 
 quoquo modo euaderent, homini commendatos: quae dementia 
 est existimare his tutoribus Romam sapienter fuisse commissam 
 et nisi eos amisisset non potuisse uastari? Immo uero uictos 
 deos tamquam praesides ac defensores colere, quid est aliud 
 quam tenere non numina bona, sed nomina mala? Quanto 
 enim sapientius creditur, non Romam ad istam cladem non 
 fuisse uenturam, nisi prius illi periissent, sed illos potius 
 olim fuisse perituros, nisi eos quantum potuisset Roma seruasset! 
 Nam quis non, cum aduerterit, uideat quanta sit uanitate 
 praesumtum non posse uinci sub defensoribus uictis et ideo 
 periisse, quia custodes perdidit deos, cum uel sola esse potuerit 
 causa pereundi custodes habere uoluisse perituros? Non itaque, 
 cum de dis uictis illa conscriberentur adque canerentur, poetas 
 libebat mentiri, sed cordatos homines cogebat ueritas confiteri. 
 Verum ista opportunius alio loco diligenter copioseque tractanda 
 sunt: nunc, quod institueram de ingratis hominibus dicere, 
 parumper expediam ut possum, qui ea mala, quae pro suorum 
 morum peruersitate merito patiuntur, blasphemantes Christo 
 inputant; quod autem illis etiam talibus propter Christum 
 parcitur, nec dignantur adtendere et eas linguas aduersus eius 
 nomen dementia sacrilegae peruersitatis exercent, quibus linguis

 

 
 
 
 usurpauerunt mendaciter ipsum nomen, ut uiuerent, uel quas 
 linguas in locis ei sacratis metuendo presserunt, ut illic tuti 
 adque muniti, ubi propter eum inlaesi ab hostibus fuerunt, 
 inde in eum maledictis hostilibus prosilirent.

CAPUT IIII. 
 De asylo Iunonis in Troia, quod neminem liberauit a Graecis, et basilicis apostolorum, quae omnes ad se confugientes a barbaris defenderunt. 
 Ipsa, ut dixi, Troia, mater populi Romani, sacratis locis 
 deorum suorum munire non potuit ciues suos ab ignibus ferroque 
 Graecorum, eosdem ipsos deos colentium; quin etiam 

 
 Iunonis asylo 
 Custodes lecti, Phoenix et dirus Ulixes, 
 Praedam adseruabant; huc undique Troia gaza 
 Incensis erepta adytis mensaeque deorum 
 Crateresque auro solidi captiuaque uestis 
 Congeritur. Pueri et pauidae longo ordine matres 
 Stant circum. 
 

 Electus est uidelicet locus tantae deae sacratus, non unde 
 captiuos non liceret educere, sed ubi captiuos liberet includere. 
 Conpara nunc asylum illud non cuiuslibet dei gregalis uel de 
 turba plebis, sed Iouis ipsius sororis et coniugis et reginae 
 omnium deorum cum memoriis nostrorum apostolorum. Illuc 
 incensis templis et dis erepta spolia portabantur, non donanda 
 uictis, sed diuidenda uictoribus; huc autem et quod alibi ad 
 ea loca pertinere conpertum est cum honore et obsequio religiosissimo 
 reportatum est. Ibi amissa, hic seruata libertas; ibi

 

 
 
 
 clausa, hic interdicta captiuitas; ibi possidendi a dominantibus 
 hostibus premebantur, huc liberandi a miserantibus ducebantur: 
 postremo illud Iunonis templum sibi elegerat auaritia et 
 superbia leuium Graeculorum, istas Christi basilicas misericordia 
 et humilitas etiam inmanium barbarorum. Nisi forte Graeci 
 quidem in illa sua uictoria templis deorum communium pepercerunt 
 adque illo confugientes miseros uictosque Troianos ferire 
 uel captiuare non ausi sunt, sed Vergilius poetarum more illa 
 mentitus est. Immo uero morem hostium ciuitates euertentium 
 ille descripsit.

CAPUT V. 
 De generali consuetudine hostium uictas ciuitates euertentium quid Cato senserit. 
 Quem morem etiam Cato, sicut scribit Sallustius, nobilitatae 
 ueritatis historicus, sententia sua, quam de coniuratis in 
 senatu habuit, conmemorare non praetermittit: \'rapi uirgines 
 pueros, diuelli liberos a parentum conplexu, matres familiarum 
 pati quae uictoribus conlibuisset, fana adque domos spoliari, 
 caedem incendia fieri: postremo armis cadaueribus cruore adque 
 luctu omnia conpleri\'. Hic si fana tacuisset, deorum sedibus 
 solere hostes parcere putaremus. Et haec non ab alienigenis 
 hostibus, sed a Catilina et sociis eius, nobilissimis senatoribus 
 et Romanis ciuibus, Romana templa metuebant. Sed hi uidelicet 
 perditi et patriae parricidae.

CAPUT VI. 
 Quod ne Romani quidem ita ullas ceperint ciui- tates, ut in templis earum parcerent uictis. 
 Quid ergo per multas gentes, quae inter se bella gesserunt 
 et nusquam uictis in deorum suorum sedibus pepercerunt, 
 noster sermo discurrat? Romanos ipsos uideamus, ipsos, inquam, 
 recolamus respiciamusque Romanos, de quorum praecipua laude 
 dictum est: \' 

 
 Parcere subiectis et debellare superbos, 
 

 et quod accepta iniuria ignoscere quam persequi malebant: 
 quando tot tantasque urbes, ut late dominarentur, expugnatas 
 captasque euerterunt, legatur nobis quae templa excipere 
 solebant, ut ad ea quisquis confugisset liberaretur. An illi 
 faciebant et scriptores earundem rerum gestarum ista reticebant? 
 Ita uero, qui ea quae laudarent maxime requirebant, 
 ista praeclarissima secundum ipsos pietatis indicia praeterirent? 
 Egregius Romani nominis Marcus Marcellus. qui Syracusas 
 urbem ornatissimam cepit, refertur eam prius fleuisse ruituram 
 et ante eius sanguinem suas illi lacrimas effudisse. Gessit 
 et curam pudicitiae etiam in hoste seruandae. Nam priusquam 
 oppidum uictor iussisset inuadi, constituit edicto, ne quis 
 corpus liberum uiolaret. Euersa est tamen ciuitas more bellorum, 
 nec uspiam legitur ab imperatore tam casto adque 
 clementi fuisse praeceptum, ut quisquis ad illud uel illud 
 templum fugisset haberetur inlaesus. Quod utique nullo modo 
 praeteriretur, quando nec eius fletus nec quod edixerat pro 
 pudicitia minime uiolanda potuit taceri. Fabius, Tarentinae

 

 
 
 
 urbis euersor, a simulacrorum depraedatione se abstinuisse . 
 laudatur. Nam cum ei scriba suggessisset quid de signis 
 deorum, quae multa capta fuerant, fieri iuberet, continentiam 
 suam etiam iocando condiuit. Quaesiuit enim cuius modi essent, 
 et cum ei non solum multa grandia, uerum etiam renuntiarentur 
 armata, <relinquamus>, inquit <Tarentinis deos i1\'at08). Cum igitur 
 nec illius fletum nec huius risum, nec illius c:Rtam misericordiam 
 nec huius facetam continentiam Romanarum rerum 
 gestarum scriptores tacere potuerint: quando praetermitteretur. 
 si aliquibus hominibus in honorem cuiuspiam deorum suorum 
 sic pepercissent, ut in quoquam templo caedem uel captiuitatem 
 fieri prohiberent?

CAPUT VII. 
 Quod in euersione Urbis, quae aspere gesta sunt. de consuetudine acciderint belli; quae uero cle- menter, de potentia prouenerint nominis Christi. 
 Quidquid ergo uastationis trucidationis depraedationis concremationis 
 adflictionis in ista recentissima Romana clade 
 commissum est, fecit hoc consuetudo bellorum; quod autem 
 nouo more factum est, quod inusitata rerum facie inmanitas 
 barbara tam mitis apparuit, ut amplissimae basilicae inplendae 
 populo cui parceretur eligerentur et decernerentur, ubi nemo 
 feriretur, unde nemo raperetur, quo liberandi multi a miserantibus 
 hostibus ducerentur, unde captiuandi ulli nec a crudelibus 
 hostibus abducerentur: hoc Christi nomini, hoc Christiano 
 tempori tribuendum quisquis non uidet, caecus, quisquis uidet 
 nec laudat, ingratus, quisquis laudanti reluctatur, insanus est. 
 Absit, ut prudens quisquam hoc feritati inputet barbarorum. 
 Truculentissimas et saeuissimas mentes ille terruit, ille frenauit.

 
 
 
 e mirabiliter temperauit, qui per prophetam tanto ante dixit: 
 isitabo in uirga iniquitates eorum et in flagellis 
 peccata eorum; misericordiam autem meam non 
 dispergam ab eis.

CAPUT VIII. 
 De commodis adque incommodis, quae bonis ac malis plerumque communia sunt. 
 Dicet aliquis: \'Quur ergo ista diuina misericordia etiam ad 
 inpios ingratosque peruenit?\' Quur putamus, nisi quia eam 
 ille praebuit, qui cottidie facit oriri solem suum super 
 bonos et malos et pluit super iustos et iniustos? 
 Quamuis enim quidam eorum ista cogitantes paenitendo ab 
 inpietate se corrigant, quidam uero, sicut apostolus dicit, 
 diuitias bonitatis et longanimitatis Dei contemnentes 
 secundum duritiam cordis sui et cor inpaenitens 
 thesaurizent sibi iram in die irae et reuelationis 
 iusti iudicii Dei, qui reddet unicuique secundum 
 opera eius: tamen patientia Dei ad paenitentiam inuitat 
 malos, sicut flagellum Dei ad patientiam erudit bonos; itemque 
 misericordia Dei fouendos amplectitur bonos, sicut seueritas 
 Dei puniendos corripit malos. Placuit quippe diuinae prouidentiae 
 praeparare in posterum bona iustis, quibus non fruentur 
 iniusti, et mala inpiis, quibus non excruciabuntur boni; ista 
 uero temporalia bona et mala utrisque uoluit esse communia, 
 ut nec bona cupidius adpetantur, quae mali quoque habere 
 cernuntur; nec mala turpiter euitentur, quibus et boni plerumque 
 adficiuntur.

 

 
 
 
 
 Interest autem plurimum, qualis sit usus uel earum rerum, 
 quae prosperae, uel earum, quae dicuntur aduersae. Nam 
 bonus temporalibus nec bonis extollitur nec malis frangitur; 
 malus autem ideo huiusce modi infelicitate punitur, quia 
 felicitate corrumpitur. Ostendit tamen Deus saepe etiam in 
 his distribuendis euidentius operationem suam. Nam si nunc 
 omne peccatum manifesta plecteret poena, nihil ultimo iudicio 
 seruari; putaretur; rursus si nullum nunc peccatum puniret 
 aperta diuinitas, nulla esse diuina prouidentia crederetur. 
 Similiter in rebus secundis, si non eas Deus quibusdam 
 petentibus euidentissima largitate concederet, non ad eum ista 
 pertinere diceremus; itemque si omnibus eas petentibus daret, 
 non nisi propter talia praemia seruiendum illi esse arbitraremur, 
 nec pios nos faceret talis seruitus, sed potius cupidos 
 et auaros. Haec cum ita sint, quicumque boni et mali pariter 
 adflicti sunt, non ideo ipsi distincti non sunt, quia distinctum 
 non est quod utrique perpessi sunt. Manet enim dissimilitudo 
 passorum etiam in similitudine passionum, et licet sub eodem 
 tormento non est idem uirtus et uitium. Nam sicut sub uno 
 igne aurum rutilat palea fumat, et sub eadem tribula stipulae 
 comminuuntur frumenta purgantur, nec ideo cum oleo amurca 
 confunditur, quia eodem praeli pondere exprimitur: ita una 
 eademque uis inruens bonos probat purificat eliquat, malos 
 damnat uastat exterminat. Unde in eadem adflictione mali 
 Deum detestantur adque blasphemant, boni autem precantur 
 et laudant. Tantum interest, non qualia, sed qualis quisque

 
 
 
 patiatur. Nam pari motu exagitatum et exhalat horribiliter 
 caenum et suauiter fragrat unguentum.

CAPUT VIIII. 
 De causis correptionum, propter quas et boni et mali pariter flagellantur. 
 Quid igitur in illa rerum uastitate Christiani passi sunt, 
 quod non eis magis fideliter ista considerantibus ad prouectum 
 ualeret? Primum quod ipsa peccata, quibus Deus indignatus 
 inpleuit tantis calamitatibus mundum, humiliter cogitantes, 
 quamuis longe absint a facinerosis flagitiosis adque inpiis. 
 tamen non usque adeo se a delictis deputant alienos, ut nec 
 temporalia pro eis mala perpeti se iudicent dignos. Excepto 
 enim quod unusquisque quamlibet laudabiliter uiuens cedit in 
 quibusdam carnali concupiscentiae, etsi non ad facinorum 
 inmanitatem et gurgitem flagitiorum adque inpietatis abominationem, 
 ad aliqua tamen peccata uel rara uel tanto crebriora, 
 quanto minora — hoc ergo excepto quis tandem facile reperitur, 
 qui eosdem ipsos, propter quorum horrendam superbiam luxuriamque 
 et auaritiam adque execrabiles iniquitates et inpietates 
 Deus, sicut minando praedixit, conterit terras, sic habeat, ut 
 habendi sunt? sic cum eis uiuat, ut cum talibus est uiuendum? 
 Plerumque enim ab eis docendis ac monendis, aliquando 
 etiam obiurgandis et corripiendis male dissimulatur, uel cum 
 laboris piget, uel cum os eorum uerecundamur offendere, uel 
 cum inimicitias deuitamus, ne inpediant et noceant in istis 
 temporalibus rebus, siue quas adipisci adhuc adpetit nostra 
 cupiditas, siue quas amittere formidat infirmitas, ita ut, quamuis 
 bonis malorum uita displiceat et ideo cum eis non incidant

 
 
 
 in illam damnationem, quae post hanc uitam talibus praeparatur, 
 tamen, quia propterea peccatis eorum damnabilibus parcunt, 
 dum eos in suis licet leuibus et ueniabilibus, metuunt, 
 iure cum eis temporaliter flagellantur, quamuis in aeternum 
 minime puniantur, iure istam uitam, quando diuinitus adfliguntur 
 cum eis, amaram sentiunt, cuius amando dulcedinem peccantibus 
 eis amari esse noluerunt. 
 
 Nam si propterea quisque obiurgandis et corripiendis male 
 agentibus parcit, quia opportunius tempus inquirit uel eisdem 
 ipsis metuit, ne deteriores ex hoc efficiantur, uel ad bonam 
 uitam et piam erudiendos inpediant alios infirmos et premant 
 adque auertant a fide: non uidetur esse cupiditatis occasio, 
 sed consilium caritatis. Illud est culpabile, quod hi, qui 
 dissimiliter uiuunt et a malorum factis abhorrent, parcunt 
 tamen peccatis alienis, quae dedocere aut obiurgare deberent, 
 dum eorum offensiones cauent, ne sibi noceant in his rebus, 
 quibus licite boni adque innocenter utuntur, sed cupidius, 
 quam oportebat eos, qui in hoc mundo peregrinantur et spem 
 supernae patriae prae se gerunt. Non solum quippe infirmiores, 
 uitam ducentes coniugalem, filios habentes uel habere quaerentes, 
 domos ac familias possidentes, (quos apostolus in 
 ecclesiis adloquitur docens et monens quem ad modum uiuere 
 debeant et uxores (cum maritis et mariti cum uxoribus, et 
 filii cum parentibus et parentes cum filiis, et serui cum 
 dominis et domini cum seruis) multa temporalia, multa terrena 
 libenter adipiscuntur et moleste amittunt, propter quae non 
 audent offendere homines, quorum sibi uita contaminatissima 
 et consceleratissima displicet; uerum etiam hi, qui superiorem 
 uitae gradum tenent nec coniugalibus uinculis inretiti sunt et

 

 
 
 
 uictu . paruo ac tegimento utuntur, plerumque, suae famae ac 
 saluti dum insidias adque impetus malorum timent, ab eorum 
 reprehensione sese abstinent, et quamuis non in tantum eos 
 metuant, ut ad similia perpetranda quibuslibet eorum terroribus 
 adque inprobitatibus cedant, ea ipsa tamen, quae cum eis non 
 perpetrant, nolunt plerumque corripere, cum fortasse possint 
 aliquos corripiendo corrigere, ne, si non potuerint, sua salus 
 ac fama in periculum exitiumque perueniat, nec ea consideratione, 
 qua suam famam ac salutem uident esse necessariam 
 utilitati erudiendorum hominum, sed ea potius infirmitate, qua 
 delectat lingua blandiens et humanus dies et reformidatur uulgi 
 iudicium et carnis excruciatio uel pereratio, hoc est propter 
 quaedam cupiditatis uincula, non propter officia caritatis. 
 
 Non mihi itaque uidetur haec parua esse causa, quare cum 
 malis flagellentur et boni, quando Deo placet perditos mores 
 etiam temporalium poenarum adflictione punire. Flagellantur 
 -enim simul, non quia simul agunt malam uitam, sed quia 
 simul amant temporalem uitam, non quidem aequaliter, sed 
 tamen simul, quam boni contemnere deberent, ut illi correpti 
 adque correcti consequerentur aeternam, ad quam consequendam 
 si nollent esse socii, ferrentur et diligerentur inimici, 
 quia donec uiuunt semper incertum est utrum uoluntatem sint 
 in melius mutaturi. Qua in re non utique parem, sed longe 
 grauiorem habent causam, quibus per prophetam dicitur: Ille e 
 quidem in suo peccato morietur, sanguinem autem 
 eius de manu speculatoris requiram. Ad hoc enim 
 speculatores, hoc est populorum praepositi, constituti sunt in 
 ecclesiis, ut non parcant obiurgando peccata. Nec ideo tamen

 

 

 

 
 
 
 ab huius modi culpa penitus alienus est, qui, licet praepositus 
 non sit, in eis tamen, quibus uitae huius necessitate coniungitur, 
 multa monenda uel arguenda nouit et neglegit, deuitans 
 eorum offensiones propter illa quibus in hac uita non indebitis 
 utitur, sed plus quam debuit delectatur. Deinde habent aliam 
 causam boni, quare temporalibus adfligantur malis, qualem 
 habuit Iob: ut sibi ipse humanus animus sit probatus et cognitus, 
 quanta uirtute pietatis gratis Deum diligat.

CAPUT X. 
 Quod sanctis in amissione rerum temporalium nihil pereat. 
 Quibus recte consideratis adque perspectis adtende utrum 
 aliquid mali acciderit fidelibus et piis, quod eis non in bonum 
 uerteretur, nisi forte putandum est apostolicam illam uacare 
 sententiam, ubi ait: Scimus quia diligentibus Deum 
 omnia cooperatur in bonum. Amiserunt omnia quae 
 habebant Numquid fidem? numquid pietatem? numquid interioris 
 hominis bona, qui est ante Deum diues? Hae sunt opes 
 Christianorum, quibus opulentus dicebat apostolus: Est autem 
 quaestus magnus pietas cum sufficientia. Nihil 
 enim intulimus in hunc mundum, sed nec auferre 
 aliquid possumus. Habentes autem uictum et tegumentum 
 his contenti sumus. Nam qui uolunt diu ites 
 fieri, incidunt in tentationem et laqueum et 
 desideria multa stulta et noxia, quae mergunt 
 homines in interitum et perditionem. Radix enim

 

 
 
 
 est omnium malorum auaritia, quam quidam adpetentes 
 a fide pererrauerunt et inseruerunt se 
 doloribus multis. 
 
 Quibus ergo terrenae diuitiae in illa uastatione perierunt, 
 si eas sic habebant, quem ad modum ab isto foris paupere, 
 intus diuite audierant, id est, si mundo utebantur tamquam 
 non utentes, potuerunt dicere, quod ille grauiter tentatus 
 et minime superatus: Nudus exiui de utero matris 
 meae, nudus reuertar in terram. Dominus dedit, 
 Dominus abstulit, sicut Domino placuit, ita factum 
 est; sit nomen Domini benedictum; ut bonus seruus 
 magnas facultates haberet ipsam sui Domini uoluntatem, cui 
 pedisequus mente ditesceret, nec contristaretur eis rebus 
 uiuens relictus, quas cito fuerat moriens relicturus. Illi autem 
 infirmiores, qui terrenis his bonis, quamuis ea non praeponerent 
 Christo, aliquantula tamen cupiditate cohaerebant, quantum 
 haec amando peccauerint, perdendo senserunt. Tantum 
 quippe doluerunt, quantum se doloribus inseruerant, sicut 
 apostolum dixisse supra commemoraui. Oportebat enim ut eis 
 adderetur etiam experimentorum disciplina, a quibus tam diu 
 fuerat neglecta uerborum. Nam cum dixit apostolus: Qui 
 uolunt diuites fieri, incidunt in tentationem et 
 cetera, profecto in diuitiis cupiditatem reprehendit, non facultatem, 
 quoniam praecepit alibi dicens: Praecipe diuitibus 
 huius mundi non superbe sapere neque sperare in 
 incerto diuitiarum, sed in Deo uiuo, qui praestat

 

 

 
 
 
 nobis omnia abundanter ad fruendum; bene faciant, 
 diuites sint in operibus bonis, facile tribuant, 
 communicent, thesaurizent sibi fundamentum bonum 
 in futurum, ut adprehendant ueram uitam. 
 Haec qui de suis diuitiis faciebant, magnis sunt lucris leuia 
 damna solati plusque laetati ex his, quae facile tribuendo 
 tutius seruauerunt, quam contristati ex his, quae timide retinendo 
 facilius amiserunt. Hoc enim potuit in terra perire, 
 quod piguit inde transferre. Nam qui receperunt consilium 
 Domini sui dicentis: Nolite uobis condere thesauros 
 in terra, ubi tinea et rubigo exterminant et ubi 
 fures effodiunt et furantur; sed thesaurizate uobis 
 thesaurum in caelo, quo fur non accedit neque tinea 
 corrumpit; ubi enim est thesaurus tuus, illic erit 
 et cor tuum, tribulationis tempore probauerunt quam recte 
 sapuerint non contemnendo ueracissimum praeceptorem et 
 thesauri sui fidelissimum inuictissimumque custodem. Nam si 
 multi gauisi sunt ibi se habuisse diuitias suas, quo contigit 
 ut hostis non accederet: quanto certius et securius gaudere 
 potuerunt, qui monitu Dei sui illuc migrauerunt, quo accedere 
 omnino non posset! Unde Paulinus noster, Nolensis episcopus, 
 ex opulentissimo diuite uoluntate pauperrimus et copiosissime 
 sanctus, quando et ipsam Nolam barbari uastauerunt, cum 
 ab eis teneretur, sic in corde suo, ut ab eo postea cognouimus, 
 precabatur: Domine, non excrucier propter aurum et argentum; 
 ubi enim sint omnia mea, tu scis.\' Ibi enim habebat

 

 
 
 
 omnia sua, ubi eum condere et thesaurizare ille monstrauerat, 
 qui haec mala mundo uentura praedixerat. Ac per hoc qui 
 Domino suo monenti oboedierant, ubi et quo modo thesaurizare 
 deberent, nec ipsas terrenas diuitias barbaris incursantibus 
 amiserunt. Quos autem non oboedisse paenituit. quid de talibus 
 rebus faciendum esset, si non praecedente sapientia, certe 
 consequente experientia didicerunt. 
 
 At enim quidam boni etiam Christiani tormentis excruciati 
 sunt, ut bona sua hostibus proderent. Illi uero nec prodere 
 nec perdere potuerunt bonum, quo ipsi boni erant. Si autem 
 torqueri quam mammona iniquitatis prodere maluerunt, boni 
 non erant. Admonendi autem fuerant, qui tanta patiebantur 
 pro auro, quanta essent sustinenda pro Christo, ut eum potius 
 diligere discerent, qui pro se passos aeterna felicitate ditaret, 
 non aurum et argentum, pro quo pati miserrimum fuit, seu 
 mentiendo occultaretur, seu uerum dicendo proderetur. Namque 
 inter tormenta nemo Christum contitendo amisit, nemo 
 anrum nisi negando seruauit. Quocirca utiliora erant fortasse 
 tormenta, quae bonum incorruptibile amandum docebant, 
 quam illa bona, quae sine ullo utili fructu dominos sui amore 
 torquebant. 
 
 Sed quidam etiam non habentes quod proderent, dum non 
 creduntur, torti sunt. Et hi forte habere cupiebant nec sancta 
 uoluntate pauperes erant; quibus demonstrandum fuit non 
 facultates, sed ipsas cupiditates talibus dignas esse cruciatibus. 
 Si uero uitae melioris proposito reconditum aurum argentumque 
 non habebant, nescio quidem utrum cuiquam talium 
 acciderit, ut dum habere creditur torqueretur: uerum tamen 
 etiamsi accidit, profecto, qui inter illa tormenta paupertatem

 
 
 
 sanctam confitebatur, Christum confitebatur. Quapropter etsi 
 non meruit ab hostibus credi, non potuit tamen sanctae paupertatis 
 confessor sine caelesti mercede torqueri. 
 
 Multos, inquiunt, etiam Christianos fames diuturna uastauit. 
 Hoc quoque in usus suos boni fideles pie tolerando uerterunt. 
 Quos enim fames necauit, malis uitae huius, sicut corporis 
 morbus, eripuit: quos autem non necauit, docuit parcius uiuere, 
 docuit productius ieiunare.

CAPUT XI. 
 De fine temporalis uitae siue longioris siue breuioris. 
 Sed enim multi etiam Christiani interfecti sunt, multi 
 multarum mortium foeda uarietate consumti. Hoc si aegre 
 ferendum est, omnibus, qui in hanc uitam procreati sunt, 
 utique commune est. Hoc scio, neminem fuisse mortuum, qui 
 non fuerat aliquando moriturus. Finis autem uitae tam longam 
 quam breuem uitam hoc idem facit. Neque enim aliud melius 
 et aliud deterius, aut aliud maius et aliud breuius est, quod 
 iam pariter non est. Quid autem interest, quo mortis genere 
 uita ista finiatur, quando ille, cui finitur, iterum mori non 
 cogitur? Cum autem unicuique mortalium sub cottidianis uitae 
 huius casibus innumerabiles mortes quodam modo comminentur, 
 quamdiu incertum est quaenam earum uentura sit, quaero 
 utrum satius sit unam perpeti moriendo an omnes timere 
 uiuendo. Nec ignoro quam citius eligatur diu uiuere sub

 
 
 
 timore tot mortium quam semel moriendo nullam deinceps 
 formidare. Sed aliud est quod carnis sensus infirmiter pauidus 
 refugit, aliud quod mentis ratio diligenter enucleata conuincit. 
 Mala mors putanda non est, quam bona uita praecesserit. 
 Neque enim facit malam mortem, nisi quod sequitur mortem. 
 Non itaque multum curandum est eis, qui necessario morituri 
 sunt, quid accidat ut moriantur, sed moriendo quo ire cogantur. 
 Cum igitur Christiani nouerint longe meliorem fuisse 
 religiosi pauperis mortem inter lingentium canum linguas quam 
 inpii diuitis in purpura et bysso, horrenda illa genera mortium 
 quid mortuis obfuerunt, qui bene uixerunt?

CAPUT XII. 
 De sepultura humanorum corporum, quae Christianis etiamsi fuerit negata nil adimit. 
 At enim in tanta strage cadauerum nec sepeliri potuerunt. 
 Neque istud pia fides nimium reformidat, tenens praedictum 
 nec absumentes bestias resurrecturis corporibus obfuturas, quorum 
 capillus capitis non peribit. Nullo modo diceret ueritas: 
 Nolite timere eos, qui corpus occidunt, animam 
 autem non possunt occidere, si quicquam obesset 
 futurae uitae, quidquid inimici de corporibus occisorum facere 
 uoluissent. Nisi forte quispiam sic absurdus est, ut contendat 
 eos, qui corpus occidunt, non debere timeri ante mortem, ne 
 corpus occidant, et timeri debere post mortem, ne corpus 
 occisum sepeliri non sinant. Falsum est ergo quod ait [Christus]: 
 Qui corpus occidunt, et postea non habent 
 quid faciant, si habent tanta, quae de cadaueribus faciant.

 

 
 
 
 Absit, ut falsum sit quod ueritas dixit. Dictum est enim 
 aliquid eos facere cum occidunt, quia in corpore sensus est 
 occidendo; postea uero nihil habere quod faciant, quia nullus 
 sensus est in corpore occiso. Multa itaque corpora Christianorum 
 terra non texit, sed nullum eorum quisquam a caelo 
 et terra separauit, quam totam inplet praesentia sui, qui 
 nouit unde resuscitet quod creauit. Dicitur quidem in psalmo: 
 Posuerunt mortalia seruorum tuorum escas uolatilibus 
 caeli, carnes sanctorum tuorum bestiis 
 terrae; effuderunt sanguinem eorum sicut aquam 
 in circuitu Hierusalem, et non erat qui sepeliret, 
 sed magis ad exaggerandam crudelitatem eorum, qui ista fecerunt, 
 non ad eorum infelicitatem, qui ista perpessi sunt. Quamuis 
 enim haec in conspectu hominum dura et dira uideantur, 
 sed pretiosa in conspectu Domini mors sanctorum 
 eius. Proinde ista omnia, [id est] curatio funeris, conditio 
 sepulturae, pompa exsequiarum, magis sunt uiuorum solacia 
 quam subsidia mortuorum. Si aliquid prodest inpio sepultura 
 pretiosa, oberit pio . uilis aut nulla. Praeclaras exequias in 
 conspectu hominum exhibuit purpurato illi diuiti turba famulorum, 
 sed multo clariores in conspectu Domini ulceroso illi 
 pauperi ministerium praebuit angelorum, qui eum non extulerunt 
 in marmoreum tumulum, sed in Abrahae gremium 
 sustulerunt. 
 
 Rident haec illi, contra quos defendendam suscepimus ciuitatem 
 Dei. Verum tamen sepulturae curam etiam eorum 
 philosophi contemserunt. Et saepe uniuersi exercitus, dum

 

 
 
 
 pro terrena patria morerentur, ubi postea iacerent uel quibus 
 bestiis esca fierent, non curarunt, licuitque de hac re poetis 
 plausibiliter dicere: 
 
 Caelo tegitur, qui non habet urnam. 
 

 Quanto minus debent de corporibus insepultis insultare Christianis, 
 quibus et ipsius carnis membrorumque omnium reformatio 
 non solum ex terra, uerum etiam ex aliorum elementorum 
 secretissimo sinu, quo dilapsa cadauera recesserunt, in 
 temporis puncto reddenda et redintegranda promittitur.

CAPUT XIII. 
 Quae sit ratio sanctorum corpora sepeliendi. 
 Nec ideo tamen contemnenda et abicienda sunt corpora 
 defunctorum maximeque iustorum adque fidelium, quibus tamquam 
 organis et uasis ad omnia bona opera sancte usus est 
 Spiritus. Si enim paterna uestis et anulus, ac si quid huius 
 modi, tanto carius est posteris, quanto erga parentes maior 
 adfectus: nullo modo ipsa spernenda sunt corpora, quae utique 
 multo familiarius adque coniunctius quam quaelibet indumenta. 
 gestamus. Haec enim non ad ornamentum uel adiutorium, 
 quod adhibetur extrinsecus, sed ad ipsam naturam hominis 
 pertinent. Unde et antiquorum iustorum funera officiosa pietate 
 curata sunt et exsequiae celebratae et sepultura prouisa, ipsique 
 cum uiuerent de sepeliendis uel etiam transferendis suis 
 corporibus filiis mandauerunt, et Tobias sepeliendo mortuos

 

 
 
 
 Deum promeruisse teste angelo commendatur. Ipse quoque 
 Dominus die tertio resurrecturus religiosae mulieris bonum 
 opus praedicat praedicandumque commendat, quod unguentum 
 pretiosum super membra eius effuderit adque hoc ad eum 
 sepeliendum fecerit. Et laudabiliter commemorantur in euangelio 
 qui corpus eius de cruce acceptum diligenter adque 
 honorifice tegendum sepeliendumque curarunt. Verum istae 
 auctoritates non hoc admonent, quod insit ullus cadaueribus 
 sensus, sed ad Dei prouidentiam, cui placent etiam talia 
 pietatis officia, corpora quoque mortuorum pertinere significant 
 propter fidem resurrectionis adstruendam. Ubi et illud salubriter 
 discitur, quanta possit esse remuneratio pro elemosynis, 
 quas uiuentibus et sentientibus exhibemus, si neque hoc aput 
 Deum perit, quod exanimis hominum membris officii diligentiaeque 
 persoluitur. Sunt quidem et alia, quae sancti patriarchae 
 de corporibus suis uel condendis uel transferendis prophetico 
 spiritu dicta intellegi uoluerunt; non autem hic locus 
 est, ut ea pertractemus, cum sufficiant ista, quae diximus. 
 Sed si ea, quae sustentandis uiuentibus sunt necessaria, sicut 
 -uictus et amictus, quamuis cum graui adflictione desint, non 
 frangunt in bonis perferendi tolerandique uirtutem nec eradicant 
 ex animo pietatem, sed exercitatam faciunt fecundiorem: 
 quanto magis, cum desunt ea, quae curandis funeribus condendisque 
 corporibus defunctorum adhiberi solent, non efficiunt 
 miseros in occultis piorum sedibus iam quietos! Ac per hoc 
 quando ista cadaueribus Christianorum in illa magnae urbis 
 uel etiam aliorum oppidorum uastatione defuerunt, nec uiuorum 
 culpa est, qui non potuerunt ista praebere, nec poena mortuorum, 
 qui non possunt ista sentire.

CAPUT XIIII. 
 De captiuitate sanctorum, quibus numquam diuina solacia defuerunt. 
 Sed multi, inquiunt, Christiani etiam captiui ducti sunt. 
 Hoc sane miserrimum est, si aliquo duci potuerunt, ubi Deum 
 suum non inuenerunt. Sunt in scripturis sanctis huius etiam 
 cladis magna solacia. Fuerunt in captiuitate tres pueri, fuit 
 Daniel, fuerunt alii prophetae; nec Deus defuit consolator. 
 Sic ergo non deseruit fideles suos sub dominatione gentis, 
 licet barbarae, tamen humanae, qui prophetam non deseruit 
 nec in uisceribus beluae. Haec quoque illi, cum quibus agimus, 
 malunt inridere quam credere, qui tamen [in] suis litteris 
 credunt Arionem Methymnaeum, nobilissimum citharistam, 
 cum esset deiectus e naui, exceptum delphini dorso et ad 
 terras esse peruectum. Verum illud nostrum de Iona propheta 
 incredibilius est. Plane incredibilius quia mirabilius, et mirabilius 
 quia potentius.

CAPUT XV. 
 De Regulo, in quo captiuitatis ob religionem etiam sponte tolerandae extat exemplum, quod tamen illi deos colenti prodesse non potuit. 
 Habent tamen isti de captiuitate religionis causa etiam 
 sponte toleranda et in suis praeclaris uiris nobilissimum 
 exemplum. M. Regulus, imperator populi Romani, captiuus

 

 
 
 
 aput Carthaginienses fuit. Qui cum sibi mallent a Romanis 
 suos reddi quam eorum tenere captiuos, ad hoc inpetrandum 
 etiam istum praecipue Regulum cum legatis suis Romam 
 miserunt, prius iuratione constrictum, si quod uolebant minime 
 peregisset, rediturum esse Carthaginem. Perrexit ille adque 
 in senatu contraria persuasit, quoniam non arbitrabatur utile 
 esse Romanae rei publicae mutare captiuos. Nec post hanc 
 persuasionem a suis ad hostes redire conpulsus est, sed quia 
 iurauerat, id sponte conpleuit. At illi eum excogitatis adque 
 horrendis cruciatibus necauerunt. Inclusum quippe angusto 
 ligno, ubi stare cogeretur, clauisque acutissimis undique confixo, 
 ut se in nullam eius partem sine poenis atrocissimis 
 inclinaret, etiam uigilando peremerunt. Merito certe laudant 
 uirtutem tam magna infelicitate maiorem. Et per deos ille 
 iurauerat, quorum cultu prohibito has generi humano clades 
 isti opinantur infligi. Qui ergo propterea colebantur, ut istam 
 uitam prosperam redderent, si uerum iuranti has inrogari poenas 
 seu uoluerunt seu permiserunt, quid periuro grauius irati facere 
 potuerunt? Sed quur non ratiocinationem meam potius ad 
 utrumque concludam? Deos certe ille sic coluit, ut propter 
 iuris iurandi fidem nec maneret in patria, nec inde quolibet 
 ire, sed ad suos acerrimos inimicos redire minime dubitaret. 
 Hoc si huic uitae utile existimabat, cuius tam horrendum 
 exitum meruit, procul dubio fallebatur. Suo quippe docuit 
 exemplo nihil deos ad istam temporalem felicitatem suis 
 prodesse cultoribus, quando quidem ille eorum deditus cultui 
 et uictus et captiuus abductus et, quia noluit aliter quam per

 
 
 
 eos iurauerat facere, nouo ac prius inaudito nimiumque hon\'ibili 
 supplicii genere cruciatus extinctus est. Si autem deorum 
 cultus post hanc uitam uelut mercedem reddit felicitatem, 
 quur calumniantur temporibus Christianis, ideo dicentes Urbi 
 accidisse illam calamitatem, quia deos suos colere destitit, 
 cum potuerit etiam illos diligentissime colens tam infelix fieri, 
 quam ille Regulus fuit? Nisi forte contra clarissimam ueritatem 
 tanta quisquam dementia mirae caecitatis obnititur, ut 
 contendere audeat uniuersam ciuitatem deos colentem infelicem 
 esse non posse, unum uero hominem posse, quod uidelicet 
 potentia deorum suorum multos potius sit idonea conseruare 
 quam singulos, cum multitudo constet ex singulis. 
 
 Si autem dicunt M. Regulum etiam in illa captiuitate illisque 
 cruciatibus corporis animi uirtute beatum esse potuisse, 
 uirtus potius uera quaeratur, qua beata esse possit et ciuitas. 
 Neque enim aliunde beata ciuitas, aliunde homo, cum aliud 
 ciuitas non sit quam concors hominum multitudo. Quam ob 
 rem nondum interim disputo, qualis in Regulo uirtus fuerit: 
 sufficit nunc, quod isto nobilissimo exemplo coguntur fateri 
 non propter corporis bona uel earum rerum, quae extrinsecus 
 homini accidunt, colendos deos, quando quidem ille carere 
 his omnibus maluit quam deos per quos iurauit offendere. 
 Sed quid faciamus hominibus, qui gloriantur se talem habuisse 
 ciuem, qualem timent habere ciuitatem? Quod si non timent, 
 tale ergo aliquid, quale accidit Regulo, etiam ciuitati tam 
 diligenter quam ille deos colenti accidere potuisse fateantur 
 et Christianis temporibus non calumnientur. Verum quia de 
 illis Christianis orta quaestio est, qui etiam captiuati sunt,

 
 
 
 hoc intueantur et taceant, qui saluberrimae religioni hinc inpudenter 
 adque inprudenter inludunt, quia, si dis eorum probro 
 non fuit, quod adtentissimus cultor illorum, dum eis iuris 
 iurandi fidem seruaret, patria caruit, cum aliam non haberet, 
 captiuusque aput hostes per longam mortem supplicio nouae 
 crudelitatis occisus est, multo minus nomen criminandum est 
 Christianum in captiuitate sacratorum suorum, qui supernam 
 patriam ueraci fide expectantes etiam in suis sedibus peregrinos 
 se esse nouerunt.

CAPUT XVI. 
 An stupris, quae etiam sacrarum forte uirginum est passa captiuitas, contaminari potuerit uirtus animi sine uoluntatis adsensu. 
 Magnum sane crimen se putant obicere Christianis, cum 
 eorum exaggerantes captiuitatem addunt etiam stupra commissa, 
 non solum in aliena matrimonia uirginesque nupturas, sed 
 etiam in quasdam sanctimoniales. Hic uero non fides, non 
 pietas, non ipsa uirtus, quae castitas dicitur, sed nostra potius 
 disputatio inter pudorem adque rationem quibusdam coartatur 
 angustiis. Nec tantum hic curamus alienis responsionem reddere, 
 quantum ipsis nostris consolationem. Sit igitur in primis 
 positum adque firmatum uirtutem, qua recte uiuitur, ab animi 
 sede membris corporis imperare sanctumque corpus usu fieri 
 sanctae uoluntatis, qua inconcussa ac stabili permanente, quidquid 
 alius de corpore uel in corpore fecerit, quod sine peccato 
 proprio non ualeat euitari, praeter culpam esse patientis. Sed 
 quia non solum quod ad dolorem, uerum etiam quod ad

 

 
 
 
 libidinem pertinet, in corpore alieno perpetrari potest: quidquid 
 tale factum fuerit, etsi retentam constantissimo animo pudici. 
 tiam non excutit, tamen pudorem incutit, ne credatur factum 
 cum mentis etiam uoluntate, quod fieri fortasse sine carnis 
 aliqua uoluptate non potuit.

CAPUT XVII. 
 De morte uoluntaria ob metum poenae siue dede cori s. 
 Ac per hoc et quae se occiderunt, ne quidquam huius modi 
 paterentur, quis humanus adfectus eis nolit ignosci ( et quae 
 se occidere noluerunt, ne suo facinore alienum flagitium deuitarent, 
 quisquis [eis] hoc crimini dederit, ipse crimen insipientiae 
 non cauebit. Nam utique si non licet priuata potestate hominem 
 occidere uel nocentem, cuius occidendi licentiam lex nulla 
 concedit, profecto etiam qui se ipsum occidit homicida est, 
 et tanto fit nocentior cum se occiderit, quanto innocentior in 
 ea causa fuit, qua se occidendum putauit. Nam si Iudae factum 
 merito detestamur eumque ueritas iudicat, cum se laqueo 
 suspendit, sceleratae illius traditionis auxisse potius quam 
 expiasse commissum, quoniam Dei misericordiam desperando 
 exitiabiliter paenitens nullum sibi salubris paenitentiae locum 
 reliquit: quanto magis a sua nece se abstinere debet, qui tali 
 supplicio quod in se puniat non habet. Iudas enim cum se 
 occidit, sceleratum hominem occidit, et tamen non solum Christi., 
 uerum etiam suae mortis reus finiuit hanc uitam, quia licet

 

 
 
 
 propter suum scelus alio suo scelere occisus est. Quur autem 
 homo, qui mali nihil fecit, sibi malefaciat et se ipsum interficiendo 
 hominem interficiat innocentem, ne alium patiatur 
 nocentem, adque in se perpetret peccatum proprium, ne in eo 
 perpetretur alienum?

CAPUT XVIII. 
 De aliena uiolentaque libidine, quam in oppresso corpore mens inuita perpetitur. 
 At enim, De uel aliena polluat libido, metuitur. Non polluet, 
 si aliena erit; si autem polluet, aliena non erit. Sed cum 
 pudicitia uirtus sit animi comitemque habeat fortitudinem, 
 qua potius quaelibet mala tolerare quam malo consentire 
 decernit, nullus autem magnanimus et pudicus in potestate 
 habeat, quid de sua carne fiat, sed tantum quid adnuat mente 
 uel renuat: quis eadem sana mente putauerit perdere se pudicitiam, 
 si forte in adprehensa et oppressa carne sua exerceatur 
 et expleatur libido non sua? Si enim hoc modo pudicitia perit, 
 profecto pudicitia uirtus animi non erit, nec pertinebit ad ea 
 bona, quibus bene uiuitur, sed in bonis corporis numerabitur, 
 qualia sunt uires pulchritudo saneualetudo, ac si quid huius 
 modi est; quae bona, etiamsi minuantur, bonam iustamque 
 uitam omnino non minuunt. Quod si tale aliquid est pudicitia,

 
 
 
 ut quid pro illa, ne amittatur, etiam periculo corporis laboratur? 
 Si autem animi bonum est, etiam obpresso corpore 
 non amittitur. Quin etiam sanctae continentiae bonum cum 
 inmunditiae carnalium concupiscentiarum non cedit, et ipsum 
 corpus sanctificatur, et ideo, cum eis non cedere inconcussa 
 intentione persistit, nec de ipso corpore perit sanctitas, quia 
 eo sancte utendi perseuerat uoluntas et, quantum est in ipso, 
 etiam facultas. 
 
 Neque enim eo corpus sanctum est, quod eius membra sunt 
 integra, aut eo, quod nullo contrectantur adtactu, cum possint 
 diuersis casibus etiam uulnerata uim perpeti, et medici aliquando 
 saluti opitulantes haec ibi faciant, quae horret aspectus. 
 Obstetrix uirginis cuiusdam integritatem manu uelut explorans 
 siue maleuolentia siue inscitia siue casu, dum inspicit, perdidit. 
 Non opinor quemquam tam stulte sapere, ut huic perisse 
 aliquid existimet etiam de ipsius corporis sanctitate, quamuis 
 membri illius integritate iam perdita. Quocirca proposito animi 
 permanente, per quod etiam corpus sanctificari meruit, nec 
 ipsi corpori aufert sanctitatem uiolentia libidinis alienae, quam 
 seruat perseuerantia continentiae suae. An uero si aliqua 
 femina mente corrupta uiolatoque proposito, quod Deo uouerat, 
 pergat uitianda ad deceptorem suum, ad hoc eam pergentem 
 sanctam uel corpore dicimus, ea sanctitate animi, per quam 
 corpus sanctificabatur, amissa adque destructa? Absit hic error 
 et hinc potius admoneamur ita non amitti corporis sanctitatem 
 manente animi sanctitate etiam corpore obpresso, sicut amittitur 
 et corporis sanctitas uiolata animi sanctitate etiam

 

 

 
 
 
 corpore intacto. Quam ob rem non habet quod in se morte 
 spontanea puniat femina sine ulla sua consensione uiolenter 
 obpressa et alieno conpressa peccato; quanto minus antequam 
 hoc fiat! ne admittatur homicidium certum, cum ipsum flagitium, 
 quamuis alienum, adhuc pendet incertum.

CAPUT XVIIII. 
 De Lucretia, quae se ob inlatum sibi stuprum peremit. 
 An forte huic perspicuae rationi, qua dicimus corpore 
 obpresso nequaquam proposito castitatis ulla in malum consensione 
 mutato illius tantum esse flagitium, qui obprimens 
 concubuerit, non illius, quae obpressa concumbenti nulla uoluntate 
 consenserit, contradicere audebunt hi, contra quos feminarum 
 Christianarum in captiuitate obpressarum non tantum 
 mentes, uerum etiam corpora sancta defendimus? Lucretiam 
 certe, matronam nobilem ueteremque Romanam, pudicitiae 
 magnis efferunt laudibus. Huius corpore cum uiolenter obpresso 
 Tarquinii regis filius libidinose potitus esset, illa scelus 
 inprobissimi iuuenis marito Collatino et propinquo Bruto, uiris 
 clarissimis et fortissimis, indicauit eosque ad uindictam constrinxit. 
 Deinde foedi in se commissi aegra adque inpatiens 
 se peremit. Quid dicemus? Adultera haec an casta iudicanda 
 est? Quis in hac controuersia laborandum putauerit? Egregie 
 quidam ex hoc ueraciterque declamans ait: \'Mirabile dictu, 
 duo fuerunt et adulterium unus admisit.\' Splendide adque

 
 
 
 uerissime. Intuens enim in duorum corporum commixtione 
 unius inquinatissimam cupiditatem, alterius castissimam uoluntatem, 
 et non quid coniunctione membrorum, sed quid animorum 
 diuersitate ageretur adtendens: (Duo., inquit, fuerunt, et 
 adulterium unus admisit.\' 
 
 
 Sed quid est hoc, quod in eam grauius uindicatur, quae 
 adulterium non admisit? Nam ille patria cum patre pulsus 
 est. haec summo est mactata supplicio. Si non est illa inpudicitia 
 qua inuita obprimitur, non est haec iustitia qua casta 
 punitur. Vos appello, leges iudicesque Romani. Nempe post 
 perpetrata facinora nec quemquam scelestum indemnatum inpune 
 uoluistis occidi. Si ergo ad uestrum iudicium quisquam 
 deferret hoc crimen uobisque probaretur non solum indemnatam, 
 uerum etiam castam et innocentem interfectam esse 
 mulierem, nonne eum, qui id fecisset, seueritate congrua 
 plecteretis? Hoc fecit illa Lucretia; illa, illa sic praedicata 
 Lucretia innocentem, castam, uim perpessam Lucretiam insuper 
 interemit. Proferte sententiam. Quod si propterea non potestis, 
 quia non adstat quam punire possitis, quur interfectricem innocentis 
 et castae tanta praedicatione laudatis? Quam certe 
 aput infernos iudices etiam tales, quales poetarum uestrorum 
 carminibus cantitantur, nulla ratione defenditis, constitutam 
 inter illos scilicet,. 

 
 qui sibi letum 
 Insontes peperere manu lucemque perosi 
 Proiecere animas; 
 

 cui ad superna redire cupienti

 

 

 
 
 

 
 Fas obstat, tristisque palus inamabilis undae 
 Adligat. 
 

 
 An forte ideo ibi non est, quia non insontem, sed male sibi 
 consciam se peremit? Quid si enim (quod ipsa tantummodo 
 nosse poterat) quamuis iuueni uiolenter inruenti etiam sua 
 libidine inlecta consensit idque in se puniens ita doluit, ut 
 morte putaret expiandum? Quamquam ne sic quidem se occidere 
 debuit, si fructuosam posset aput deos falsos agere 
 paenitentiam. Verum tamen si forte ita est falsumque est 
 illud, quod duo fuerunt et adulterium unus admisit, sed potius 
 ambo adulterium commiserunt, unus manifesta inuasione, altera 
 latente consensione, non se occidit insontem, et ideo potest a 
 litteratis eius defensoribus dici non esse aput inferos inter 
 illos, <qui sibi letum insontes peperere manu.\' Sed ita haec 
 causa ex utroque latere coartatur, ut, si extenuatur homicidium, 
 adulterium confirmetur; si purgatur adulterium, homicidium 
 cumuletur; nec omnino inuenitur exitus, ubi dicitur: Si adulterata, 
 quur laudata; si pudica, quur occisa?*
 
 Nobis tamen hoc tam nobili feminae huius exemplo ad 
 istos refutandos, qui Christianis feminis in captiuitate conpressis 
 alieni ab omni cogitatione sanctitatis insultant, sufficit 
 quod in praeclaris eius laudibus dictum est: Duo fuerunt et 
 adulterium unus admisit.\' Talis enim ab eis Lucretia magis 
 credita est, quae se nullo adulterino potuerit maculare consensu. 
 Quod ergo se ipsam, quoniam adulterum pertulit, etiam non 
 adultera occidit, non est pudicitiae caritas, sed pudoris

 

 
 
 
 infirmitas. Puduit enim eam turpitudinis alienae in se commissae 
 etiamsi non secum, et Romana mulier, laudis auida nimium, 
 uerita est ne putaretur, quod uiolenter est passa cum uiueret, 
 libenter passa si uiueret. Unde ad oculos hominum testem . 
 mentis suae illam poenam adhibendam putauit, quibus conscientiam 
 demonstrare non potuit. Sociam quippe facti se credi 
 erubuit, si, quod alius in ea fecerat turpiter, ferret ipsa 
 patienter. Non hoc fecerunt feminae Christianae, quae passae 
 similia uiuunt tamen nec in se ultae sunt crimen alienum, 
 ne aliorum sceleribus adderent sua, si, quoniam hostes in eis 
 concupiscendo stupra commiserant, illae in se ipsis homicidia 
 erubescendo committerent. Habent quippe intus gloriam castitatis, 
 testimonium conscientiae; habent autem coram oculis 
 Dei sui nec requirunt amplius, ubi quid recte faciant non 
 habent amplius, ne deuient ab auctoritate legis diuinae, cum 
 male deuitant offensionem suspicionis humanae.

CAPUT XX. 
 Nullam esse auctoritatem, quae Christianis in qualibet causa ius uoluntariae necis tribuat. 
 Neque enim frustra in sanctis canonicis libris nusquam 
 nobis diuinitus praeceptum permissumue reperiri potest, ut 
 uel ipsius adipiscendae inmortalitatis uel ullius cauendi carendiue 
 mali causa nobismet ipsis necem inferamus. Nam et 
 prohibitos nos esse intellegendum est, ubi lex ait: Non 
 occides, praesertim quia non addidit: \'proximum tuum\', 
 sicut falsum testimonium cum uetaret: Falsum, inquit,

 

 
 
 
 testimonium non dices aduersus proximum tuum. 
 Nec ideo tamen si aduersus se ipsum quisquam falsum testimonium 
 dixerit, ab hoc crimine se putauerit alienum, quoniam 
 regulam diligendi proximum a semet ipso dilector accepit, 
 quando quidem scriptum est: Diliges pro x i mum tuum 
 tamquam te ipsum. Porro si falsi testimonii non minus 
 reus est qui de se ipso falsum fatetur, quam si aduersus 
 proximum hoc faceret, cum in eo praecepto, quo falsum testimonium 
 prohibetur, aduersus proximum prohibeatur possitque 
 non recte intellegentibus uideri non esse prohibitum, ut aduersus 
 se ipsum quisque falsus testis adsistat: quanto magis 
 intellegendum est non licere homini se ipsum occidere, cum 
 in eo, quod scriptum est: Non occides, nihilo deinde addito, 
 nullus, nec ipse utique cui praecipitur, intellegatur exceptus! 
 Unde quidam hoc praeceptum etiam in bestias ac pecora 
 conantur extendere, ut ex hoc nullum etiam illorum liceat 
 occidere. Quur ergo non et herbas et quicquid humo radicitus 
 alitur ac figitur? Nam et hoc genus rerum, quamuis non 
 sentiat, dicitur uiuere ac per hoc potest et mori, proinde 
 etiam, cum uis adhibetur, occidi. Unde et apostolus, cum de 
 huius modi seminibus loqueretur: Tu, inquit, quod seminas 
 non uiuificatur, nisi moriatur; et in psalmo scriptum 
 est: Occidit uites eorum in grandine. Num igitur ob 
 hoc, cum audimus: Non occides, uirgultum uellere nefas 
 ducimus et Manichaeorum errori insanissime adquiescimus? 
 His igitur deliramentis remotis cum legimus: Non occides,

 

 
 
 
 si propterea non accipimus hoc dictum de frutectis esse, quia 
 nullus eis sensus est, nec de inrationabilibus animantibus, 
 uolatilibus natatilibus, ambulatilibus reptilibus, quia nulla 
 nobis ratione sociantur, quam non eis datum est nobiscum 
 habere communem (unde iustissima ordinatione creatoris et 
 uita et mors eorum nostris usibus subditur): restat ut de 
 homine intellegamus, quod dictum est: Non occides, nec 
 alterum ergo nec te. Neque enim qui se occidit aliud quam 
 hominem occidit.

CAPUT XXI. 
 De interfectionibus hominum, quae ab homicidii crimine excipiuntur. 
 Quasdam uero exceptiones eadem ipsa diuina fecit auctoritas, 
 ut non liceat hominem occidi. Sed his exceptis, quos Deus 
 occidi iubet siue data lege siue ad personam pro tempore 
 expressa iussione, (non autem ipse occidit, qui ministerium 
 debet iubenti, sicut adminiculum gladius utenti; et ideo nequa.. 
 quam contra hoc praeceptum fecerunt, quo dictum est: Non 
 occides, qui Deo auctore bella gesserunt aut personam 
 gerentes publicae potestatis secundum eius leges, hoc est 
 iustissimae rationis imperium, sceleratos morte punierunt; et 
 Abraham non solum non est culpatus crudelitatis crimine, 
 uerum etiam laudatus est nomine pietatis, quod uoluit filium 
 nequaquam scelerate, sed oboedienter occidere; et merito 
 quaeritur utrum pro iussu Dei sit habendum, quod Iephte

 

 
 
 
 filiam, quae patri occurrit, occidit, cum id se uouisset immolaturum 
 Deo, quod ei redeunti de proelio uictori primitus 
 occurrisset; nec Samson aliter excusatur, quod se ipsum cum 
 hostibus ruina domus obpressit, nisi quia spiritus latenter 
 hoc iusserat, qui per illum miracula faciebat) — his igitur exceptis, 
 quos uel lex iusta generaliter uel ipse fons iustitiae 
 Deus specialiter occidi iubet, quisquis hominem uel se ipsum 
 uel quemlibet occiderit, homicidii crimine innectitur.

CAPUT XXII. 
 An umquam possit mors uoluntaria ad magni- tudinem animi pertinere. 
 Et quicumque hoc in se ipsis perpetrauerunt, animi magnitudine 
 fortasse mirandi, non sapientiae sanitate laudandi sunt. 
 Quamquam si rationem diligentius consulas, ne ipsa quidem 
 animi magnitudo recte nominabitur, ubi quisque non ualendo 
 tolerare uel quaeque aspera uel aliena peccata se ipse interemerit. 
 Magis enim mens infirma deprehenditur, quae ferre 
 non potest uel duram sui corporis seruitutem uel stultam 
 uulgi opinionem, maiorque animus merito dicendus est, qui 
 uitam aerumnosam magis potest ferre quam fugere et humanum 
 iudicium maximeque uulgare, quod plerumque caligine erroris 
 inuoluitur, prae conscientiae luce ac puritate contemnere. 
 Quam ob rem si magno animo fieri putandum est, cum sibi 
 homo ingerit mortem, ille potius Theobrotus in hac animi

 

 
 
 
 magnitudine reperitur, quem ferunt lecto Platonis libro, ubi 
 de inmortalitate animae disputauit, se praecipitem dedisse de 
 muro adque ita ex hac uita emigrasse ad eam, quam credidit 
 esse meliorem. Nihil enim urguebat aut calamitatis aut criminis 
 seu uerum seu falsum, quod non ualendo ferre se auferret; 
 sed ad capessendam mortem adque huius uitae suauia uincla 
 rumpenda sola adfuit animi magnitudo. Quod tamen magne 
 potius factum esse quam bene testis ei esse potuit Plato 
 ipse quem legerat, qui profecto id praecipue potissimumque 
 fecisset uel etiam praecepisset, nisi ea mente, qua inmortalitatem 
 animae uidit, nequaquam faciendum, quin etiam prohibendum 
 esse iudicasset. 
 
 At enim multi se interemerunt, ne in manus hostium peruenirent. 
 Non modo quaerimus utrum sit factum, sed utrum 
 fuerit faciendum. Sana quippe ratio etiam exemplis anteponenda 
 est, cui quidem et exempla concordant, sed illa, quae tanto 
 digniora sunt imitatione, quanto excellentiora pietate. Non 
 fecerunt patriarchae, non prophetae, non apostoli, quia et ipse 
 Dominus Christus, quando eos, si persecutionem paterentur, 
 fugere admonuit de ciuitate in ciuitatem, potuit admonere 
 ut sibi manus inferrent, ne in manus persequentium peruenirent. 
 Porro si hoc ille non iussit aut monuit, ut eo modo sui ex 
 hac uita emigrarent, quibus migrantibus mansiones aeternas 
 praeparaturum esse se promisit, quaelibet exempla proponant

 

 
 
 
 gentes, quae ignorant Deum, manifestum est hoc non licere 
 colentibus unum uerum Deum.

CAPUT XXIII. 
 Quale exemplum sit Catonis, qui se uictoriam Caesaris non ferens interemit. 
 Sed tamen etiam illi praeter Lucretiam, de qua supra [satis] 
 quod uidebatur diximus, non facile reperiunt de cuius auctoritate 
 praescribant, nisi illum Catonem, qui se Uticae occidit; 
 non quia solus id fecit, sed quia uir doctus et probus habebatur, 
 ut merito putetur etiam recte fieri potuisse uel posse 
 quod fecit. De cuius facto quid potissimum dicam, nisi quod 
 amici eius etiam docti quidam uiri, qui hoc fieri prudentius 
 dissuadebant, inbecillioris quam fortioris animi facinus esse 
 censuerunt, quo demonstraretur non honestas turpia praecauens, 
 sed infirmitas aduersa non sustinens? Hoc et ipse Cato in 
 suo carissimo filio iudicauit. Nam si turpe erat sub uictoria 
 Caesaris uiuere, quur auctor huius turpitudinis filio fuit, quem 
 de Caesaris benignitate omnia sperare praecepit? Quur non 
 et illum secum coegit ad mortem? Nam si eum filium, qui contra 
 imperium in hostem pugnauerat, etiam uictorem laudabiliter 
 Torquatus occidit, quur uictus uicto filio pepercit Cato, 
 qui non pepercit sibi? An turpius erat contra imperium esse 
 uictorem, quam contra decus ferre uictorem? Nullo modo 
 igitur Cato turpe esse iudicauit sub uictore Caesare uiuere; 
 alioquin ab hac turpitudine paterno ferro filium liberaret. Quid 
 [est] ergo, nisi quod filium quantum amauit, cui parci a 
 Caesare et sperauit et uoluit, tantum gloriae ipsius Caesaris,

 
 
 
 ne ab illo etiam sibi parceretur, ut ipse Caesar dixisse fertur, 
 inuidit — [aut] ut aliquid nos mitius dicamus, erubuit?

CAPUT XXIIII, 
 Quod in ea uirtute, qua Regulus Catone praestantior fuit, multo magis emineant Christiani. 
 Nolunt autem isti, contra quos agimus, ut sanctum uirum 
 lob, qui tam horrenda mala in sua carne perpeti maluit quam 
 inlata sibi morte omnibus carere cruciatibus, uel alios sanctos 
 ex litteris nostris summa auctoritate celsissimis fideque dignissimis, 
 qui captiuitatem dominationemque hostium ferre quam 
 sibi necem inferre maluerunt, Catoni praeferamus; sed ex 
 litteris eorum eundem illum M. Catoni Regulum praeferam. 
 Cato enim numquam Caesarem uicerat, cui uictus dedignatus 
 est subici et, ne subiceretur, a se ipso elegit occidi: Regulus 
 autem Poenos iam uicerat imperioque Romano Romanus imperator 
 non ex ciuibus dolendam, sed ex hostibus laudandam 
 uictoriam reportauerat; ab eis tamen postea uictus maluit eos 
 ferre seruiendo quam eis se auferre moriendo. Proinde seruauit 
 et sub Carthaginiensium dominatione patientiam et in Romanorum 
 dilectione constantiam, nec uictum auferens corpus ab 
 hostibus nec inuictum animum a ciuibus. Nec quod se occidere 
 noluit, uitae huius amore fecit. Hoc probauit, cum causa 
 promissi iurisque iurandi ad eosdem hostes, quos grauius in 
 senatu uerbis quam bello armis offenderat, sine ulla dubitatione

 
 
 
 remeauit. Tantus itaque uitae huius contemtor, cum saeuientibus 
 hostibus per quaslibet poenas eam finire quam se ipse 
 perimere maluit, magnum scelus esse, si se homo interimat, 
 procul dubio iudicauit. Inter omnes suos laudabiles et uirtutis 
 insignibus inlustres uiros non proferunt Romani meliorem, 
 quem neque felicitas corruperit, nam in tanta uictoria mansit 
 pauperrimus, nec infelicitas fregerit, nam ad tanta exitia reuertit 
 intrepidus. Porro si fortissimi et praeclarissimi uiri terrenae 
 patriae defensores deorumque licet falsorum, non tamen fallaces 
 cultores, sed ueracissimi etiam iuratores, qui hostes uictos more 
 ac iure belli ferire potuerunt, hi ab hostibus uicti se ipsos 
 ferire noluerunt et, cum mortem minime formidarent, uictores 
 tamen dominos ferre quam eam sibi inferre maluerunt: quanto 
 magis Christiani, uerum Deum colentes et supernae patriae 
 suspirantes, ab hoc facinore temperabunt, si eos diuina dispositio 
 uel probandos uel emendandos ad tempus hostibus subiugauerit, 
 quos in illa humilitate non deserit, qui propter eos 
 tam humiliter altissimus uenit, praesertim quos nullius militaris 
 potestatis uel talis militiae iura constringunt ipsum hostem 
 ferire superatum. Quis ergo tam malus error obrepit, ut homo 
 se occidat, uel quia in eum peccauit, uel ne in eum peccet 
 inimicus, cum uel peccatorem uel peccaturum ipsum occidere 
 non audeat inimicum?

CAPUT XXV. 
 Quod peccatum non per peccatum debeat declinari. 
 At enim timendum est et cauendum, ne libidini subditum 
 corpus inlecebrosissima uoluptate animum adliciat consentire

 
 
 
 peccato. Proinde, inquiunt, non iam propter alienum, sed 
 propter suum peccatum, antequam hoc quisque committat, se 
 debet occidere. Nullo modo quidem hoc faciet animus, ut 
 consentiat libidini carnis suae aliena libidine concitatae, qui 
 Deo potius eiusque sapientiae quam corpori eiusque concupiscentiae 
 subiectus est. Verum tamen si detestabile facinus et 
 damnabile scelus est etiam se ipsum hominem occidere, sicut 
 ueritas manifesta proclamat, quis ita desipiat ut dicat: \'lam nunc 
 perpetremus homicidium, ne postea forte incidamus in adulterium\'? 
 Nonne si tantum dominatur iniquitas, ut non innocentia, 
 sed peccata potius eligantur, satius est incertum de futuro 
 adulterium quam certum de praesenti homicidium? Nonne satius 
 est flagitium committere, quod paenitendo sanetur, quam tale 
 facinus, ubi locus salubris paenitentiae non relinquitur? Haec 
 dixi propter eos uel eas, quae non alieni, sed proprii peccati 
 deuitandi causa, ne sub alterius libidine etiam excitatae suae 
 forte consentiant, uim sibi, qua moriantur, inferendam putant. 
 Ceterum absit a mente Christiana, quae Deo suo fidit in 
 eoque spe posita eius adiutorio nititur, absit, inquam, ut 
 mens talis quibuslibet carnis uoluptatibus ad consensum turpitudinis 
 cedat. Quod si illa concupiscentialis inoboedientia, 
 quae adhuc in membris moribundis habitat, praeter nostrae 
 uoluntatis legem quasi lege sua mouetur, quanto magis absque 
 culpa est in corpore non consentientis, si absque culpa est in 
 corpore dormientis!

CAPUT XXVI. 
 De his, quae fieri non licent, cum a sanctis facta noscuntur, qua ratione facta credenda sint. 
 Sed quaedam, inquiunt, sanctae feminae tempore persecutionis, 
 ut insectatores suae pudicitiae deuitarent, in rapturum 
 adque necaturum se fluuium proiecerunt eoque modo defunctae 
 sunt earumque martyria in catholica ecclesia ueneratione celeberrima 
 frequentantur. De his nihil temere audeo iudicare. 
 Utrum enim ecclesiae aliquibus fide dignis testificationibus, 
 ut earum memoriam sic honoret, diuina persuaserit auctoritas, 
 nescio; et fieri potest ut ita sit. Quid si enim hoc fecerunt, 
 non humanitus deceptae, sed diuinitus iussae, nec errantes, 
 sed oboedientes? sicut de Samsone aliud nobis fas non est 
 credere. Cum autem Deus iubet seque iubere sine ullis am. 
 bagibus intimat, quis oboedientiam in crimen uocet? quis 
 obsequium pietatis accuset? Sed non ideo sine scelere facit, 
 quisquis Deo filium immolare decreuerit, quia hoc Abraham 
 etiam laudabiliter fecit. Nam et miles cum oboediens potestati, 
 sub qualibet legitime constitutus est, hominem occidit, nulla. 
 ciuitatis suae lege reus est homicidii, immo, nisi fecerit, reus 
 est imperii deserti adque contemti; quod si sua sponte adque 
 auctoritate fecisset, crimen effusi humani sanguinis incidisset. 
 Itaque unde punitur si fecit iniussus. inde punietur nisi fecerit 
 iussus. Quod si ita est iubente imperatore, quanto magis 
 iubente creatore! Qui ergo audit non licere se occidere, faciat, 
 si iussit cuius non licet iussa contemnere; tantummodo uideat

 
 
 
 utrum diuina iussio nullo nutet incerto. Nos per aurem conscientiam 
 conuenimus, occultorum nobis iudicium non usurpamus. 
 Nemo scit quid agatur in homine nisi spiritus 
 hominis, qui in ipso est. Hoc dicimus, hoc adserimus, 
 hoc modis omnibus adprobamus, neminem spontaneam mortem 
 sibi inferre debere uelut fugiendo molestias temporales, ne 
 incidat in perpetuas; neminem propter aliena peccata, ne hoc 
 ipse incipiat habere grauissimum proprium, quem non polluebat 
 alienum; neminem propter sua peccata praeterita, propter quae 
 magis hac uita opus est, ut possint paenitendo sanari; neminem 
 uelut desiderio uitae melioris, quae post mortem speratur, 
 quia reos suae mortis melior post mortem uita non suscipit.

CAPUT XXVII. 
 An propter declinationem peccati mors spontanea adpetenda sit. 
 Restat una causa, de qua dicere coeperam, qua utile putatur 
 ut se quisque interficiat, scilicet ne in peccatum inruat uel 
 blandiente uoluptate uel dolore saeuiente. Quam causam si 
 uoluerimus admittere, eo usque progressa perueniet, ut hortandi 
 sint homines tunc se potius interimere, cum lauacro 
 sanctae regenerationis abluti uniuersorum remissionem acceperint 
 peccatorum. Tunc enim tempus est cauendi omnia 
 futura peccata, cum sunt omnia deleta praeterita. Quod si 
 morte spontanea recte fit, quur non tunc potissimum fit? 
 Quur baptizatus sibi quisque parcit? Quur liberatum caput

 

 
 
 
 tot rursus uitae huius periculis inserit, cum sit facillimae 
 potestatis inlata sibi nece omnia deuitare scriptumque sit: 
 Qui amat periculum, incidet in illud? Quur ergo 
 amantur tot et tanta pericula uel certe, etiamsi non amantur, 
 suscipiuntur, cum manet in hac uita, cui abscedere licitum 
 est? An uero tam insulsa peruersitas cor euertit et a consideratione 
 ueritatis auertit, ut, si se quisque interimere debet, 
 ne unius captiuantis dominatu conruat in peccatum, uiuendum 
 sibi existimet, ut ipsum perferat mundum per omnes horas 
 tentationibus plenum, et talibus, qualis sub uno domino 
 formidatur, et innumerabilibus ceteris, sine quibus haec uita 
 non ducitur? Quid igitur causae est, quur in eis exhortationibus 
 tempora consumamus. quibus baptizatos adloquendo studemus 
 accendere siue ad uirginalem integritatem siue ad continentiam 
 uidualem siue ad ipsam tori coniugalis fidem, cum 
 habeamus meliora et ab omnibus peccandi periculis remota 
 conpendia, ut, quibuscumque post remissionem recentissimam 
 peccatorum adripiendam mortem sibique ingerendam persuadere 
 potuerimus, eos ad Dominum saniores purioresque mittamus? 
 Porro si, quisquis hoc adgrediendum et suadendum putat, 
 non dico desipit, sed insanit: qua tandem fronte homini dicit: 
 <Interfice te, ne paruis tuis peccatis adicias grauius, dum 
 uiuis sub domino barbaris moribus inpudico\', qui non potest 
 nisi sceleratissime dicere: \'Interfice te peccatis tuis omnibus 
 absolutis, ne rursus talia uel etiam peiora committas, dum

 

 
 
 
 nimis in mundo tot inpuris uoluptatibus inlecebroso, tot nefandis 
 crudelitatibus furioso, tot erroribus et terroribus inimico\'? 
 Hoc quia nefas est dicere, nefas est profecto se occidere. 
 Nam si hoc sponte faciendi ulla causa iusta esse posset, 
 procul dubio iustior quam ista non esset. Quia uero nec ista 
 est, ergo nulla est.

CAPUT XXVIII. 
 Quo iudicio Dei in corpora continentium libido hostilis peccare permissa sit. 
 Non itaque uobis, o fideles Christi, sit taedio uita uestra, 
 si ludibrio fuit hostibus castitas uestra. Habetis magnam 
 ueramque consolationem, si fidam conscientiam retinetis non 
 uos consensisse peccatis eorum, qui in uos peccare permissi 
 sunt. Quod si forte, quur permissi sint, quaeritis, alta quidem 
 est prouidentia creatoris mundi adque rectoris, et inscrutabilia 
 sunt iudicia eius et inuestigabiles uiae 
 eius; uerum tamen interrogate fideliter animas uestras, ne 
 forte de isto integritatis et continentiae uel pudicitiae bono 
 uos inflatius extulistis et humanis laudibus delectatae in hoc 
 etiam aliquibus inuidistis. Non accuso quod nescio, nec audio 
 quod uobis interrogata uestra corda respondent. Tamen si ita 
 esse responderint, nolite admirari hoc uos amisisse, unde 
 hominibus placere gestistis, illud uobis remansisse, quod 
 ostendi hominibus non potest. Si peccantibus non consensistis, 
 diuinae gratiae, ne amitteretur, diuinum accessit auxilium; 
 humanae gloriae, ne amaretur, humanum successit obprobrium. 
 In utroque consolamini, pusillanimes, illinc probatae hinc 
 castigatae, illinc iustificatae hinc emendatae. Quarum uero

 

 

 

 
 
 
 corda interrogata respondent numquam se de bono uirginitatis 
 uel uiduitatis uel coniugalis pudicitiae superbisse, sed humilibus 
 consentiendo de dono Dei cum tremore exultasse, nec 
 inuidisse cuiquam paris excellentiam sanctitatis et castitatis, 
 sed humana laude postposita, quae tanto maior deferri solet, 
 quanto est bonum rarius quod exigit laudem, optasse potius 
 ut amplior earum numerus esset, quam ut ipsae in paucitate 
 amplius eminerent: nec istae, quae tales sunt, si earum quoque 
 aliquas barbarica libido conpressit, permissum hoc esse causentur, 
 nec ideo Deum credant ista neglegere, quia permittit 
 quod nemo inpune committit. Quaedam enim ueluti pondera 
 malarum cupiditatum et per occultum praesens diuinum iudicium 
 relaxantur et manifesto ultimo reseruantur. Fortassis 
 autem istae, quae bene sibi sunt consciae non se ex isto 
 castitatis bono cor inflatum extulisse, et tamen uim hostilem 
 in carne perpessae sunt, habebant aliquid latentis infirmitatis, 
 quae posset in superbiae fastum. si hanc humilitatem in uastatione 
 illa euasissent, extolli. Sicut ergo quidam morte rapti 
 sunt, ne malitia mutaret intellectum eorum, ita quiddam ab 
 istis ui raptum est, ne prosperitas mutaret modestiam earum. 
 Utrisque igitur, quae de carne sua, quod turpem nullius esset 
 perpessa contactum, uel iam superbiebant uel superbire, si 
 nec hostium uiolentia contrectata esset, forsitan poterant, non 
 ablata est castitas, sed humilitas persuasa; illarum tumori 
 succursum est inmanenti, istarum occursum est inminenti.

 

 
 
 
 
 
 Quamquam et illud non sit tacendum, quod quibusdam, quae 
 ista perpessae sunt, potuit uideri continentiae bonum in bonis 
 corporalibus deputandum et tunc manere, si nullius libidine 
 corpus adtrectaretur; non esse autem positum in solo adiuto 
 diuinitus robore uoluntatis, ut sit sanctum et corpus et 
 spiritus; nec tale bonum esse, quod inuito animo non possit 
 auferri: qui error eis fortasse sublatus est. Cum enim cogitant. 
 qua conscientia Deo seruierint, et fide inconcussa non de illo 
 sentiunt, quod ita sibi seruientes eumque inuocantes deserere 
 ullo modo potuerit, quantumque illi castitas placeat dubitare 
 non possunt, uident esse consequens nequaquam illum fuisse 
 permissurum, ut haec acciderent sanctis suis, si eo modo 
 perire posset sanctitas, quam contulit eis et diligit in eis.

CAPUT XXVIIII. 
 Quid familia Christi l\'espondere debeat infidelibus, cum exprobrant, quod eam a furore hostium non liberauerit Christus. 
 Habet itaque omnis familia summi et ueri Dei consolationem 
 suam, non fallacem nec in spe rerum nutantium uel labentium 
 constitutam, uitamque etiam ipsam temporalem minime paenitendam, 
 in qua eruditur ad aeternam, bonisque terrenis tamquam 
 peregrina utitur nec capitur, malis autem aut probatur 
 aut emendatur. Illi uero, qui probitati eius insultant eique 
 dicunt, cum forte in aliqua temporalia mala deuenerit: Ubi 
 est Deus tuus? ipsi dicant, ubi sint di eorum, cum talia

 

 

 
 
 
 patiuntur, pro quibus euitandis eos uel colunt uel colendos 
 esse contendunt. Nam ista respondet: Dens meus ubique 
 praesens, ubique totus, nusquam inclusus, qui possit adesse 
 secretus, abesse non motus; ille cum me aduersis rebus exagitat, 
 aut merita examinat aut peccata castigat mercedemque 
 mihi aeternam pro toleratis pie malis temporalibus seruat; 
 uos autem qui estis, cum quibus loqui dignum sit saltem de 
 dis uestris, quanto minus de Deo meo, qui terribilis est 
 super omnes deos, quoniam di gentium daemonia, 
 Dominus autem caelos fecit.

CAPUT XXX. 
 Quam pudendis prosperitatibus afluere uelint, qui de Christianis temporibus conqueruntur. 
 Si Nasica ille Scipio uester quondam pontifex uiueret, quem 
 sub terrore belli Punici in suscipiendis Phrygiis sacris, cum 
 uir optimus quaereretur, uniuersus senatus elegit, cuius os 
 fortasse non auderetis aspicere, ipse uos ab hac inpudentia 
 cohiberet. Quur enim adflicti rebus aduersis de temporibus 
 querimini Christianis, nisi quia uestram luxuriam cupitis 
 habere securam et perditissimis moribus remota omni molestiarum 
 asperitate diffluere? Neque enim propterea cupitis 
 habere pacem et omni genere copiarum abundare, ut his bonis 
 honeste utamini, hoc est modeste sobrie, temperanter pie, sed 
 ut infinita uarietas uoluptatum insanis effusionibus exquiratur, 
 secundisque rebus ea mala oriantur in moribus, quae

 

 
 
 
 saeuientibus peiora sunt hostibus. At ille Scipio pontifex maximus 
 uester, ille iudicio totius senatus uir optimus, istam uobis 
 metuens calamitatem nolebat aemulam tunc imperii Romani 
 Carthaginem dil\'ui et decernenti ut dirueretur contradicebat 
 Catoni, timens infirmis animis hostem securitatem, et tamquam 
 pupillis ciuibus idoneum tutorem necessarium uidens esse 
 terrorem. Nec eum sententia fefellit: re ipsa probatum est 
 quam uerum diceret. Deleta quippe Carthagine magno scilicet 
 terrore Romanae rei publicae depulso et extincto tanta de 
 rebus prosperis orta mala continuo subsecuta sunt, ut corrupta 
 diruptaque concordia prius saeuis cruentisque seditionibus, 
 deinde mox malarum conexione causarum bellis etiam ciuilibus 
 tantae strages ederentur, tantus sanguis effunderetur, tanta 
 cupiditate proscriptionum ac rapinarum ferueret inmanitas, ut 
 Romani illi, qui uita integriore mala metuebant ab hostibus, 
 perdita integritate uitae crudeliora paterentur a ciuibus; eaque 
 ipsa libido dominandi, quae inter alia uitia generis humani 
 meracior inerat uniuerso populo Romano, postea quam in paucis 
 potentioribus uicit, obtritos fatigatosque ceteros etiam iugo 
 seruitutis obpressit.

CAPUT XXXI. 
 Quibus uitiorum gradibus aucta sit in Romanis cupido regnandi. 
 Nam quando illa quiesceret in superbissimis mentibus, 
 donec continuatis honoribus ad potestatem regiam peruenil\'et? 
 Honorum porro continuandorum facultas non esset, nisi ambitio 
 praeualeret. Minime autem praeualeret ambitio, nisi in populo 
 auaritia luxuriaque corrupto. Auarus uero luxuriosusque

 
 
 
 populus secundis rebus effectus est, quas Nasica ille prouidentissime 
 cauendas esse censebat, quando ciuitatem hostium maximam 
 fortissimam opulentissimam nolebat auferri, ut timore 
 libido premeretur, libido pressa non luxuriaretur luxuriaque 
 cohibita nec auaritia grassaretur; quibus uitiis obseratis ciuitati 
 utilis uirtus floreret et cresceret eique uirtuti libertas 
 congrua permaneret. Hinc etiam erat et ex hac prouidentissima 
 patriae caritate ueniebat, quod idem ipse uester pontifex 
 maximus, a senatu illius temporis (quod saepe dicendum est) 
 electus sine ulla sententiarum discrepantia uir optimus, caueam 
 theatri senatum construere molientem ab hac dispositione et 
 cupiditate conpescuit persuasitque oratione grauissima, ne 
 Graecam luxuriam uirilibus patriae moribus paterentur obrepere 
 et ad uirtutem labefactandam eneruandamque Romanam peregrinae 
 consentire nequitiae, tantumque auctoritate ualuit, ut 
 uerbis eius commota senatoria prouidentia etiam subsellia, 
 quibus ad horam congestis in ludorum spectaculo iam uti 
 ciuitas coeperat, deinceps prohiberet adponi. Quanto studio 
 iste ab urbe Roma ludos ipsos scaenicos abstulisset, si 
 auctoritati eorum, quos deos putabat, resistere auderet, quos 
 esse noxios daemones non intellegebat aut, si intellegebat, 
 placandos etiam ipse potius quam contemnendos existimabat. 
 Nondum enim fuerat declarata gentibus superna doctrina, quae 
 fide cor mundans ad caelestia uel supercaelestia capessenda 
 humili pietate humanum mutaret adfectum et a dominatu 
 superborum daemonum liberaret.

CAPUT XXXII. 
 De scaenicorum institutione ludorum. 
 Verum tamen scitote, qui ista nescitis et qui uos scire 
 dissimulatis, aduertite, qui aduersus liberatorem a talibus 
 dominis murmuratis: ludi scaenici, spectacula turpitudinum et 
 licentia uanitatum, non hominum uitiis, sed deorum uestrorum 
 iussis Romae instituti sunt. Tolerabilius diuinos honores deferretis 
 illi Scipioni quam deos huius modi coleretis. Neque enim 
 erant illi di suo pontifice meliores. Ecce adtendite, si mens 
 tam diu potatis erroribus ebria uos aliquid sanum cogitare 
 permittit! Di propter sedandam corporum pestilentiam ludos 
 sibi scaenicos exhiberi iubebant; pontifex autem propter animorum 
 cauendam pestilentiam ipsam scaenam constitui prohibebat. 
 Si aliqua luce mentis animum corpori praeponitis, 
 eligite quem colatis! Neque enim et illa corporum pestilentia 
 ideo conquieuit, quia populo bellicoso et solis antea ludis 
 circensibus adsueto ludorum scaenicorum delicata subintrauit 
 insania; sed astutia spirituum nefandorum praeuidens illam 
 pestilentiam iam fine debito cessaturam aliam longe grauiorem, 
 qua plurimum gaudet, ex hac occasione non corporibus, sed 
 moribus curauit inmittere, quae animos miserorum tantis 
 obcaecauit tenebris, tanta foedauit deformitate, ut etiam modo 
 (quod incredibile forsitan erit, si a nostris posteris audietur) 
 Romana urbe uastata, quos pestilentia ista possedit adque 
 inde fugientes Carthaginem peruenire potuerunt, in theatris 
 cottidie certatim pro histrionibus insanirent.

CAPUT XXXIII. 
 De uitiis Romanorum, quos patriae non correxit euersio. 
 0 mentes amentes! quis est hic tantus non error, sed furor, 
 ut exitium uestrum, sicut audiuimus, plangentibus orientalibus 
 populis et maximis ciuitatibus in remotissimis terris publicum 
 luctum maeroremque ducentibus uos theatra quaereretis intraretis 
 inpleretis, et multo insaniora quam fuerant antea faceretis? 
 Hanc animorum labem ac pestem, hanc probitatis et honestatis 
 euersionem uobis Scipio ille metuebat, quando construi theatra 
 prohibebat, quando rebus prosperis uos facile corrumpi adque 
 euerti posse cernebat, quando uos securos esse ab hostili 
 terrore nolebat. Neque enim censebat ille felicem esse rem 
 publicam stantibus moenibus, ruentibus moribus. Sed in uobis 
 plus ualuit quod daemones inpii seduxerunt, quam quod 
 homines prouidi praecauerunt. Hinc est quod mala, quae 
 facitis, uobis inputari non uultis, mala uero, quae patimini, 
 Christianis temporibus inputatis. Neque enim in uestra securitate 
 pacatam rem publicam, sed luxuriam quaeritis inpunitam. 
 qui deprauati rebus prosperis nec corrigi potuistis aduersis. 
 V Volebat uos ille Scipio terreri ab hoste, ne in luxuriam 
 flueretis: nec contriti ab hoste luxuriam repressistis, perdidistis 
 utilitatem calamitatis, et miserrimi facti estis et pessimi 
 permansistis.

CAPUT XXXIIII. 
 De clementia Dei, quae Urbis excidium temperauit. 
 Et tamen quod uiuitis Dei est, qui uobis parcendo admonet, 
 ut corrigamini paenitendo; qui uobis etiam ingratis praestitit,

 
 
 
 ut uel sub nomine seruorum eius uel in locis martyrum eius 
 hostiles manus euaderetis. Romulus et Remus asylum constituisse 
 perhibentur, quo quisquis confugeret ab omni noxa 
 liber esset, augere quaerentes creandae multitudinem ciuitatis. 
 Mirandum in honorem Christi processit exemplum. Hoc constituerunt 
 euersores Urbis, quod constituerant antea conditores. 
 Quid autem magnum, si hoc fecerunt illi, ut ciuium suorum 
 numerus subpleretur, quod fecerunt isti, ut suorum hostium 
 numerositas seruaretur?

CAPUT XXXV. 
 De latentibus inter inpios ecclesiae filiis et de falsis intra ecclesiam Christianis. 
 Haec et talia, si qua uberius et commodius potuerit, respondeat 
 inimicis suis redemta familia domini Christi et peregrina 
 ciuitas regis Christi. Meminerit sane in ipsis inimicis latere 
 ciues futuros, ne infructuosum uel aput ipsos putet, quod, 
 donec perueniat ad confessos, portat infensos; sicut ex illorum 
 numero etiam Dei ciuitas habet secum, quamdiu peregrinatur 
 in mundo, conexos communione sacramentorum, nec secum 
 futuros in aeterna sorte sanctorum, qui partim in occulto, 
 partim in aperto sunt, qui etiam cum ipsis inimicis aduersus 
 Deum, cuius sacramentum gerunt, murmurare non dubitant, 
 modo cum illis theatra, modo ecclesias nobiscum replentes. 
 De correctione autem quorundam etiam talium multo minus 
 est desperandum, si aput apertissimos aduersarios praedestinati 
 amici latitant, adhuc ignoti etiam sibi. Perplexae quippe sunt 
 istae duae ciuitates in hoc saeculo inuicemque permixtae, 
 donec ultimo iudicio dirimantur; de quarum exortu et procursu 
 et debitis finibus quod dicendum arbitror, quantum diuinitus 
 adiuuabor, expediam propter gloriam ciuitatis Dei, quae alienis 
 a contrario comparatis clarius eminebit.

CAPUT XXXVI. 
 De quibus causis sequenti disputatione sit disserendum. 
 Sed adhuc mihi quaedam dicenda sunt aduersus eos, qui 
 Romanae rei publicae clades in religionem nostram referunt, 
 qua dis suis sacrificare prohibentur. Commemoranda sunt 
 enim quae et quanta occurrere potuerint uel satis esse uidebuntur 
 mala, quae illa ciuitas pertulit uel ad eius imperium 
 prouinciae pertinentes, antequam eorum sacrificia prohibita 
 fuissent; quae omnia procul dubio nobis tribuerent, si iam 
 uel illis clareret nostra religio, uel ita eos a sacris sacrilegis 
 prohiberet. Deinde monstrandum est, quos eorum mores et 
 quam ob causam Deus uerus ad augendum imperium adiuuare 
 dignatus est, in cuius potestate sunt regna omnia, quamque 
 nihil eos adiuuerint hi, quos deos putant, et potius quantum 
 decipiendo et fallendo nocuerint. Postremo aduersus eos 
 dicetur, qui manifestissimis documentis confutati adque conuicti 
 conantur adserere non propter uitae praesentis utilitatem, 
 sed propter eam, quae post mortem futura est, colendos deos. 
 Quae, nisi fallor, quaestio multo erit operosior et subtiliore 
 disputatione dignior, ut et contra philosophos in ea disseratur, 
 non quoslibet, sed qui aput illos excellentissima gloria 
 clari sunt et nobiscum multa sentiunt, et de animae inmortali 
 tate et quod Deus uerus mundum condiderit et de prouidentia 
 eius, qua uniuersum quod condidit regit. Sed quoniam 
 et ipsi in illis, quae contra nos sentiunt, refellendi sunt, deesse 
 huic officio non debemus, ut refutatis inpiis contradictionibus 
 pro uiribus, quas Deus impertiet, adseramus ciuitatem Dei

 
 
 
 ueramque pietatem et Dei cultum, in quo uno ueraciter sempiterna 
 beatitudo promittitur. Hic itaque modus sit huius 
 uoluminis, ut deinceps disposita ab alio sumamus exordio.

CAPUT I. 
 De modo, qui necessitati disputationis adhibendus est. 
 Si rationi perspicuae ueritatis infirmus humanae consuetudinis 
 sensus non auderet obsistere, sed doctrinae salubri 
 languorem suum tamquam medicinae subderet, donec diuino 
 adiutorio fide pietatis inpetrante sanaretur, non multo sermone 
 opus esset ad conuincendum quemlibet uanae opinationis errorem 
 his, qui recte sentiunt et sensa uerbis sufficientibus explicant. 
 Nunc uero quoniam ille est maior et taetrior insipientium 
 morbus animorum, quo inrationabiles motus suos, etiam post 
 rationem plene redditam, quanta homini ab homine debetur, siue 
 nimia caecitate, qua nec aperta cernuntur, siue obstinatissima 
 peruicacia, qua et ea quae cernuntur non feruntur, tamquam 
 ipsam rationem ueritatemque defendunt, fit necessitas copiosius 
 dicendi plerumque res claras, uelut eas non spectantibus intuendas, 
 sed quodam modo tangendas palpantibus et coniuentibus 
 offeramus. Et tamen quis disceptandi finis erit et loquendi 
 modus, si respondendum esse respondentibus semper existi- 
 25 memus? Nam qui uel non possunt intellegere quod dicitur,

 
 
 
 uel tam duri sunt aduersitate mentis, ut, etiamsi intellexerint, 
 non oboediant, respondent, ut scriptum est, et loquuntur 
 iniquitatem adque infatigabiliter uani sunt. Quorum dicta 
 contraria si totiens uelimus refellere, quotiens obnixa fronte 
 statuerint non cogitare quid dicant, dum quocumque modo 
 nostris disputationibus contradicant, quam sit infinitum et aerumnosum 
 et infructuosum uides. Quam ob rem, nec te ipsum, 
 [mi] fili Marcelline, nec alios, quibus hic labor noster in 
 Christi caritate utiliter ac liberaliter seruit, tales meorum 
 scriptorum uelim iudices, qui responsionem semper desiderent. 
 cum his quae leguntur audierint aliquid contradici, ne fiant 
 similes earum muliercularum, quas commemorat apostolus 
 semper discentes et numquam ad ueritatis scientiam 
 peruenientes. ,

CAPUT II. 
 De his, quae primo uolumine expedita sunt. 
 Superiore itaque libro, cum de ciuitate Dei dicere instituissem, 
 unde hoc uniuersum opus illo adiuuante in manus 
 sumtum est, occurrit mihi resistendum esse primitus eis, 
 qui haec bella, quibus mundus iste conteritur, maximeque 
 Romanae urbis recentem a barbaris uastationem Christianae 
 religioni tribuunt, qua prohibentur nefandis sacrificiis seruire 
 daemonibus, cum potius hoc tribuere deberent Christo, quod 
 propter eius nomen contra institutum moremque bellorum eis, 
 quo confugerent, religiosa et amplissima loca barbari libera

 

 
 
 
 praebuerunt, adque in multis famulatum deditum Christo non 
 solum uerum, sed etiam timore confictum sic honorauerunt, 
 ut, quod in eos belli iure fieri licuisset, inlicitum sibi esse 
 iudicarent. Inde incidit quaestio, quur haec diuina beneficia 
 et ad inpios ingratosque peruenerint, et quur itidem illa 
 dura, quae hostiliter facta sunt, pios cum inpiis pariter adflixerint? 
 Quam quaestionem per multa diffusam (in omnibus 
 enim cottidianis uel Dei muneribus uel hominum cladibus, 
 quorum utraque bene ac male uiuentibus permixte adque 
 indiscrete saepe accidunt, solet multos mouere) ut pro suscepti 
 operis necessitate dissoluerem, aliquantum inmoratus sum 
 maxime ad consolandas sanctas feminas et pie castas, in quibus 
 ab hoste aliquid perpetratum est, quod intulit uerecundiae 
 dolorem, etsi non abstulit pudicitiae firmitatem, ne paeniteat 
 eas uitae, quas non est unde possit paenitere nequitiae. Deinde 
 pauca dixi in eos, qui Christianos aduersis illis rebus adfectos 
 et praecipue pudorem humiliatarum feminarum quamuis castarum 
 adque sanctarum proteruitate inpudentissima exagitant, 
 cum sint nequissimi et inreuerentissimi, longe ab eis ipsis 
 Romanis degeneres, quorum praeclara multa laudantur et 
 litterarum memoria celebrantur, immo illorum gloriae uehementer 
 aduersi. Romam quippe partam ueterum auctamque 
 laboribus foediorem stantem fecerant quam ruentem, quando 
 quidem in ruina eius lapides et ligna, in istorum autem uita 
 omnia non murorum, sed morum munimenta adque ornamenta 
 ceciderunt, cum funestioribus eorum corda cupiditatibus quam 
 ignibus tecta illius urbis arderent. Quibus dictis primum 
 terminaui librum. Deinceps itaque dicere institui, quae mala

 
 
 
 ciuitas illa perpessa sit ab origine sua siue aput se ipsam 
 siue in prouinciis sibi iam subditis, quae omnia Christianae 
 religioni tribuerent, si iam tunc euangelica doctrina aduersus 
 falsos et fallaces eorum deos testificatione liberrima personaret.

CAPUT III. 
 De adsumenda historia, qua ostendatur, quae mala acciderint Romanis, cum deos colerent, antequam religio Christiana obcresceret. 
 Memento autem me ista commemorantem adhuc contra 
 inperitos agere, ex quorum inperitia illud quoque ortum est 
 uulgare prouerbium: Pluuia defit, causa Christiani sunt. Nam 
 qui eorum studiis liberalibus instituti amant historiam, facillime 
 ista nouerunt; sed ut nobis ineruditorum turbas infestissimas 
 reddant, se nosse dissimulant adque hoc aput uulgus confirmare 
 nituntur, clades, quibus per certa interualla locorum 
 et temporum genus humanum oportet adfligi, causa accidere 
 nominis Christiani, quod contra deos suos ingenti fama et 
 praeclarissima celebritate per cuncta diffunditur. Recolant ergo 
 nobiscum, antequam Christus uenisset in carne, antequam 
 eius nomen ea, cui frustra inuident, gloria populis innotesceret, 
 quibus calamitatibus res Romanae multipliciter uarieque contritae 
 sint, et in his defendant, si possunt, deos suos, si 
 propterea coluntur, ne ista mala patiantur cultores eorum; 
 quorum si quid nunc passi fuerint, nobis inputanda esse

 
 
 
 contendunt. Quur enim ea, quae dicturus sum, permiserunt accidere 
 cultoribus suis, antequam eos declaratum Christi nomen 
 offenderet eorumque sacrificia prohiberet?

CAPUT IIII. 
 Quod cultores deorum nulla umquam a dis suis praecepta probitatis acceperint et in sacris eorum turpia quaeque celebrauerint. 
 Primo ipsos mores ne pessimos haberent, quare di eorum 
 curare noluerunt? Deus enim uerus eos, a quibus non colebatur, 
 merito neglexit; di autem illi, a quorum cultu se 
 prohiberi homines ingratissimi conqueruntur, cultores suos ad 
 bene uiuendum quare nullis legibus adiuuerunt? Utique dignum 
 erat, ut, quo modo isti illorum sacra, ita illi istorum facta curarent. 
 Sed respondetur, quod uoluntate propria quisque malus est. 
 Quis hoc negauerit? Verum tamen pertinebat ad consultores 
 deos uitae bonae praecepta non occultare populis cultoribus suis, 
 sed clara praedicatione praebere, per uates etiam conuenire 
 adque arguere peccantes, palam minari poenas male agentibus. 
 praemia recte uiuentibus polliceri. Quid umquam tale in 
 deorum illorum templis prompta et eminenti uoce concrepuit? 
 Veniebamus etiam nos aliquando adulescentes ad spectacula 
 ludibriaque sacrilegiorum, spectabamus arrepticios, audiebamus 
 synphoniacos, ludis turpissimis, qui dis deabusque exhibebantur, 
 oblectabamur, Caelesti uirgini et Berecynthiae matri omnium, 
 ante cuius lecticam die sollemni lauationis eius talia 
 per publicum cantitabantur a nequissimis scaenicis, qualia,

 
 
 
 non dico matrem deorum, sed matrem qualiumcumque senatorum 
 uel quorumlibet honestorum uirorum, immo uero qualia 
 nec matrem ipsorum scaenicorum deceret audire. Habet 
 enim quiddam erga parentes humana uerecundia, quod nec 
 ipsa nequitia possit auferre. Illam proinde turpitudinem obscenorum 
 dictorum adque factorum scaenicos ipsos domi suae 
 proludendi causa coram matribus suis agere puderet, quam 
 per publicum agebant coram deum matre spectante adque 
 audiente utriusque sexus frequentissima multitudine. Quae si 
 inlecta curiositate adesse potuit circumfusa, saltem offensa 
 castitate debuit abire confusa. Quae sunt sacrilegia, si illa 
 sunt sacra? aut quae inquinatio, si illa lauatio? Et haec 
 fercula appellabantur, quasi celebraretur conuiuium, quo uelut 
 suis epulis inmunda daemonia pascerentur. Quis enim non 
 sentiat cuius modi spiritus talibus obscenitatibus delectentur, 
 nisi uel nesciens, utrum omnino sint ulli inmundi spiritus 
 deorum nomine decipientes, uel talem agens uitam, in qua 
 istos potius quam Deum uerum et optet propitios et formidet 
 iratos?

CAPUT V. 
 De obscenitatibus, quibus mater deum a cultoribus suis honorabatur. 
 Nequaquam istos, qui flagitiosissimae consuetudinis uitiis 
 oblectari magis quam obluctari student, sed illum ipsum 
 Nasicam Scipionem, qui uir optimus a senatu electus est, 
 cuius manibus eiusdem daemonis simulacrum susceptum est 
 in Urbemque peruectum, habere de hac re iudicem uellem. 
 Diceret nobis, utrum matrem suam tam optime de re publica 
 uellet mereri, ut ei diuini honores decernerentur; sicut et 
 Graecos et Romanos aliasque gentes constat quibusdam

 
 
 
 decreuisse mortalibus, quorum erga se beneficia magnipenderant, 
 eosque inmortales factos adque in deorum numerum receptos 
 esse crediderant. Profecto ille tantam felicitatem suae matri. 
 si fieri posset, optaret. Porro si ab illo deinde quaereremus. 
 utrum inter eius diuinos honores uellet illa turpia celebrari: 
 nonne se malle clamaret, ut sua mater sine ullo sensu mortua 
 iaceret, quam ad hoc dea uiueret, ut illa libenter audiret? 
 Absit, ut senator populi Romani ea mente praeditus, qua 
 theatrum aedificari in urbe fortium uirorum prohibuit, sic 
 uellet coli matrem suam, ut talibus dea sacris propitiaretur, 
 qualibus matrona uerbis offenderetur. Nec ullo modo crederet 
 uerecundiam laudabilis feminae ita in contrarium diuinitate 
 mutari, ut honoribus eam talibus aduocarent cultores sui, 
 qualibus conuiciis in quempiam iaculatis, cum inter homines 
 uiueret, nisi aures clauderet seseque subtraheret, erubescerent 
 pro illa et propinqui et maritus et liberi. Proinde talis mater 
 deum, qualem habere matrem puderet quemlibet etiam pessimum 
 uirum, Romanas occupatura mentes quaesiuit optimum 
 uirum, non quem monendo et adiuuando faceret, sed quem 
 fallendo deciperet, ei similis de qua scriptum est: Mulier 
 autem uirorum pretiosas animas captat, ut ille 
 magnae indolis animus hoc uelut diuino testimonio sublimatus 
 et uere se optimum existimans ueram pietatem religionemque 
 non quaereret, sine qua omne quamuis laudabile ingenium 
 superbia uanescit et decidit. Quo modo igitur nisi 
 insidiose quaereret dea illa optimum uirum, cum talia quaerat

 

 

 

 
 
 
 in suis sacris, qualia uiri optimi abhorrent suis adhibere 
 conuiuiis?

CAPUT VI. 
 Deos paganorum numquam bene uiuendi sanxisse doctrinam. 
 Hinc est quod de uita et moribus ciuitatum adque populorum 
 a quibus colebantur illa numina non curarunt, ut tam 
 horrendis eos et detestabilibus malis non in agro et uitibus, 
 non in domo adque pecunia, non denique in ipso corpore, 
 quod menti subditur, sed in ipsa mente, in ipso rectore carnis 
 animo, eos inpleri ac pessimos fieri sine ulla sua terribili 
 prohibitione permitterent. Aut si prohibebant, hoc ostendatur 
 potius, hoc probetur. Nec nobis nescio quos susurros paucissimorum 
 auribus anhelatos et arcana uelut religione traditos 
 iactent, quibus uitae probitas castitasque discatur; sed demonstrentur 
 uel commemorentur loca talibus aliquando conuenticulis 
 consecrata, non ubi ludi agerentur obscenis uocibus et 
 motibus histrionum, nec ubi Fugalia celebrantur effusa omni 
 licentia turpitudinum (et uere Fugalia, sed pudoris et honestatis); 
 sed ubi populi audirent quid di praeciperent de cohibenda 
 auaritia, ambitione frangenda, luxuria refrenanda, ubi 
 discerent miseri, quod discendum Persius increpat dicens: 

 
 Discite, o miseri, et causas cognoscite rerum, 
 Quid sumus et quidnam uicturi gignimur, ordo 
 Quis datus aut metae qua mollis flexus et unde, 



 

 
 
 
 Quis modus argenti, quid fas optare, quid asper 
 Utile nummus habet, patriae carisque propinquis 
 Quantum largiri deceat, quem te Deus esse 
 Iussit et humana qua parte locatus es in re. 
 

 Dicatur in quibus locis haec docentium deorum solebant praecepta 
 recitari et a cultoribus eorum populis frequenter audiri, 
 sicut nos ostendimus ad hoc ecclesias institutas, quaqua uersum 
 religio Christiana diffunditur.

CAPUT VII. 
 Inutilia esse inuenta philosophica sine auctoritate diuina, ubi quemque ad uitia pronum magis mouet quid di fecerint, quam quid homines disputarint. 
 An forte nobis philosophorum scholas disputationesque memorabunt? 
 Primo haec non Romana, sed Graeca sunt; aut si 
 propterea iam Romana, quia et Graecia facta est Romana 
 prouincia, non deorum praecepta sunt, sed hominum inuenta, 
 qui utcumque conati sunt ingeniis acutissimis praediti ratiocinando 
 uestigare, quid in rerum natura latitaret, quid in 
 moribus adpetendum esset adque fugiendum, quid in ipsis 
 ratiocinandi regulis certa conexione traheretur, aut quid non 
 esset consequens uel etiam repugnaret. Et quidam eorum 
 quaedam magna, quantum diuinitus adiuti sunt, inuenerunt;

 

 
 
 
 quantum autem humanitus inpediti sunt, errauerunt, maxime 
 cum eorum superbiae iuste prouidentia diuina resisteret, ut 
 uiam pietatis ab humilitate in superna surgentem etiam 
 istorum conparatione monstraret; unde postea nobis erit in 
 Dei ueri Domini uoluntate disquirendi ac disserendi locus. 
 Verum tamen si philosophi aliquid inuenerunt, quod agendae 
 bonae uitae beataeque adipiscendae satis esse possit: quanto 
 iustius talibus diuini honores decernerentur! Quanto melius 
 et honestius in Platonis templo libri eius legerentur, quam 
 in templis daemonum Galli absciderentur, molles consecrarentur, 
 insani secarentur, et quidquid aliud uel crudele uel turpe, 
 uel turpiter crudele uel crudeliter turpe in sacris talium 
 deorum celebrari solet! Quanto satius erat ad erudiendam 
 iustitia iuuentutem publice recitari leges deorum quam laudari 
 inaniter leges adque instituta maiorum! Omnes enim cultores 
 talium deorum, mox ut eos libido perpulerit feruenti, ut ait 
 Persius, tincta ueneno, magis intuentur quid Iuppiter fecerit, 
 quam quid docuerit Plato uel censuerit Cato. Hinc aput 
 Terentium flagitiosus adulescens spectat tabulam quandam 
 pictam in pariete, 

 
 ubi inerat pictura haec, Iouem 
 Quo pacto Danaae misisse aiunt quondam in gremium 
 imbrem aureum, 

 



 

 
 
 
 adque ab hac tanta auctoritate adhibet patrocinium turpitudini 
 suae, cum in ea se iactat imitari deum. 
 
 

 
 At quem deum! 
 

 inquit; 

 
 qui templa caeli summo sonitu concutit. 
 Ego homuncio id non facerem? Ego uero illud feci ac libens.

CAPUT VIII. 
 De ludis scaenicis, in quibus di non offenduntur editione suarum turpitudinum, sed placantur. 
 At enim non traduntur ista sacris deorum, sed fabulis 
 poetarum. Nolo dicere illa mystica quam ista theatrica esse 
 turpiora; hoc dico, quod negantes conuincit historia, eosdem 
 illos ludos, in quibus regnant figmenta poetarum, non per 
 inperitum obsequium sacris deorum suorum intulisse Romanos, 
 sed ipsos deos, ut sibi sollemniter ederentur et honori suo 
 consecrarentur, acerbe imperando et quodam modo extorquendo 
 fecisse; quod in primo libro breui commemoratione perstrinxi. 
 Nam ingrauescente pestilentia ludi scaenici auctoritate pontificum 
 Romae primitus instituti sunt. Quis igitur in agenda 
 uita non ea sibi potius sectanda arbitretur, quae actitantur 
 ludis auctoritate diuina institutis, quam ea, quae scriptitantur 
 legibus humano consilio promulgatis? Adulterum Iouem si 
 poetae fallaciter prodiderunt, di utique casti, quia tantum

 

 
 
 
 nefas per humanos ludos confictum est, non quia neglectum, 
 irasci ac uindicare debuerunt. Et haec sunt scaenicorum tolerabiliora 
 ludorum, comoediae scilicet et tragoediae, hoc est 
 fabulae poetarum agendae in spectaculis multa rerum turpitudine, 
 sed nulla saltem, sicut alia multa, uerborum obscenitate 
 conpositae; quas etiam inter studia, quae honesta ac liberalia 
 uocantur, pueri legere et discere coguntur a senibus.

CAPUT VIIII. 
 Quid Romani ueteres de cohibenda poetica licentia senserint, quam Graeci deorum secuti iudicium liberam esse uoluerunt. 
 Quid hinc autem senserint Romani ueteres, Cicero testatur 
 in libris, quos de re publica scripsit, ubi Scipio disputans 
 ait: \'Numquam comoediae, nisi consuetudo uitae pateretur, 
 probare sua theatris flagitia potuissent\'. Et Graeci quidem 
 antiquiores uitiosae suae opinionis quandam conuenientiam 
 seruarunt, aput quos fuit etiam lege concessum, ut quod 
 uellet comoedia, de quo uellet, nominatim diceret. Itaque, 
 sicut in eisdem libris loquitur Africanus, quem illa non 
 adtigit, uel potius quem non uexauit? cui pepercit? Esto, 
 populares homines inprobos, in re publica seditiosos, Cleonem, 
 Cleophontem, Hyperbolum laesit. Patiamur, inquit, etsi eius 
 modi ciues a censore melius est quam a poeta notari. Sed 
 Periclen, cum iam suae ciuitati maxima auctoritate plurimos 
 annos domi et belli praefuisset, uiolari uersibus et eos agi 
 in scaena non plus decuit, quam si Plautus, inquit, noster

 

 
 
 
 uoluisset aut Naeuius Publio et Gn. Scipioni aut Caecilius 
 Marco Catoni maledicere.\' Dein paulo post: \'Nostrae, inquit, 
 contra duodecim tabulae cum perpaucas res capite sanxissent, 
 in his hanc quoque sanciendam putauerunt, si quis occentauisset 
 siue carmen condidisset, quod infamiam faceret flagitiumue 
 alteri. Praeclare. Iudiciis enim magistratuum, disceptationibus 
 legitimis propositam uitam, non poetarum ingeniis 
 habere debemus, nec probrum audire nisi ea lege, ut respondere 
 liceat et iudicio defendere.\' Haec ex Ciceronis quarto de re 
 publica libro ad uerbum excerpenda arbitratus sum, nonnullis 
 propter faciliorem intellectum uel praetermissis uel paululum 
 commutatis. Multum enim ad rem pertinet, quam molior explicare, 
 si potero. Dicit deinde alia et sic concludit hunc 
 locum, ut ostendat ueteribus displicuisse Romanis uel laudari 
 quemquam in scaena uiuum hominem uel uituperari. Sed, ut 
 dixi, hoc Graeci quamquam inuerecundius, tamen conuenientius 
 licere uoluerunt, cum uiderent dis suis accepta et grata 
 esse obprobria non tantum hominum, uerum et ipsorum deorum 
 in scaenicis fabulis, siue a poetis essent illa conficta, 
 siue flagitia eorum uera commemorarentur et agerentur in 
 theatris adque ab eorum cultoribus utinam solo risu, ac non 
 etiam imitatione digna uiderentur. Nimis enim superbum fuit 
 famae parcere principum ciuitatis et ciuium, ubi suae famae 
 parci numina noluerunt.

CAPUT X. 
 Qua nocendi arte daemones uelint uel falsa de se crimina uel uera narrari. 
 Nam quod adfertur pro defensione, non illa uera in deos 
 dici, sed falsa adque conficta, id ipsum est scelestius, si 
 pietatem consulas religionis; si autem malitiam daemonum 
 cogites, quid astutius ad decipiendum adque callidius? Cum 
 enim probrum iacitur in principem patriae bonum adque utilem, 
 nonne tanto est indignius, quanto a ueritate remotius et a 
 uita illius alienius? Quae igitur supplicia sufficiunt, cum deo 
 fit ista tam nefaria, tam insignis iniuria? Sed maligni spiritus, 
 quos isti deos putant, etiam flagitia, quae non admiserunt, 
 de se dici uolunt, dum tamen humanas mentes his opinionibus 
 uelut retibus induant et ad praedestinatum supplicium secum 
 trahant, siue homines ista commiserint, quos deos haberi 
 gaudent, qui humanis erroribus gaudent, pro quibus se etiam 
 colendos mille nocendi fallendique artibus interponunt; siue 
 etiam non ullorum hominum illa crimina uera sint, quae 
 tamen de numinibus fingi libenter accipiunt fallacissimi spiritus, 
 ut ad scelesta ac turpia perpetranda uelut ab ipso caelo 
 traduci in terras satis idonea uideatur auctoritas. Cum igitur 
 Graeci talium numinum seruos se esse sentirent, inter tot et 
 tanta eorum theatrica obprobria parcendum sibi a poetis 
 nullo modo putauerunt, uel dis suis etiam sic consimilari 
 adpetentes, uel metuentes, ne honestiorem famam ipsi requirendo 
 et eis se hoc modo praeferendo illos ad iracundiam 
 prouocarent.

CAPUT XI. 
 De scaenicis aput Graecos in rei publicae administrationem receptis, eo quod placatores deorum iniuste ab hominibus spernerentur. 
 Ad hanc conuenientiam pertinet, quod etiam scaenicos 
 actores earundem fabularum non paruo ciuitatis honore dignos 
 existimarunt, si quidem, quod in eo quoque de re publica 
 libro commemoratur, Aeschines Atheniensis, uir eloquentissimus, 
 cum adulescens tragoedias actitauisset, rem publicam 
 capessiuit et Aristodemum, tragicum item actorem, maximis 
 de rebus pacis ac belli legatum ad Philippum Athenienses 
 saepe miserunt. Non enim consentaneum putabatur, cum easdem 
 artes eosdemque scaenicos ludos etiam dis suis acceptos 
 uiderent, illos, per quos agerentur, infamium loco ac numero 
 deputare. Haec Graeci turpiter quidem, sed sane dis suis 
 omnino congruenter, qui nec uitam ciuium lacerandam linguis 
 poetarum et histrionum subtrahere ausi sunt, a quibus cernebant 
 deorum uitam eisdem ipsis dis uolentibus et libentibus carpi, 
 et ipsos homines, per quos ista in theatris agebantur, quae 
 numinibus quibus subditi erant grata esse cognouerant, non 
 solum minime spernendos in ciuitate, uerum etiam maxime 
 honorandos putarunt. Quid enim causae reperire possent, quur 
 sacerdotes honorarent, quia per eos uictimas dis acceptabiles 
 offerebant, et scaenicos probrosos haberent, per quos illam 
 uoluptatem siue honorem dis exhiberi petentibus et, nisi fieret, 
 irascentibus eorum admonitione didicerant? cum praesertim 
 Labeo, quem huiusce modi rerum peritissimum praedicant, 
 numina bona a numinibus malis ista etiam cultus diuersitate

 

 
 
 
 % 
 distinguat, ut malos deos propitiari caedibus et tristibus supplicationibus 
 adserat, bonos autem obsequiis laetis adque 
 iucundis, qualia sunt, ut ipse ait, ludi conuiuia lectisternia. 
 Quod totum quale sit, postea, si Deus iuuerit, diligentius disseremus. 
 Nunc ad rem praesentem quod adtinet, siue omnibus 
 omnia tamquam bonis permixte tribuantur (neque enim esse 
 decet deos malos, cum potius isti, quia inmundi sunt spiritus, 
 omnes sint mali), siue certa discretione, sicut Labeoni uisum 
 est, illis illa, istis ista distribuantur obsequia, conpetentissime 
 Graeci utrosque honori ducunt, et sacerdotes, per quos uictimae 
 ministrantur, et scaenicos, per quos ludi exhibentur, ne uel 
 omnibus dis suis, si et ludi omnibus grati sunt, uel, quod 
 est indignius, his, quos bonos putant, si ludi ab eis solis 
 amantur, facere conuincantur iniuriam.

CAPUT XII. 
 Quod Romani auferendo libertatem poetis in homines, quam dederunt in deos, melius de se quam de dis suis senserint. 
 At Romani, sicut in illa de re publica disputatione Scipio 
 gloriatur, probris et iniuriis poetarum subiectam uitam famamque 
 habere noluerunt, capite etiam sancientes, tale carmen 
 condere si quis auderet. Quod erga se quidem satis honeste 
 constituerunt, sed erga deos suos superbe et inreligiose; quos 
 cum scirent non solum patienter, uerum etiam libenter poetarum 
 probris maledictisque lacerari, se potius quam illos huiusce 
 modi iniuriis indignos esse duxerunt seque ab eis etiam lege 
 munierunt, illorum autem ista etiam sacris sollemnitatibus

 
 
 
 miscuerunt. Itane tandem, Scipio, laudas hanc poetis Romanis 
 negatam esse licentiam, ut cuiquam obprobrium infligerent 
 Romanorum, cum uideas eos nulli deorum pepercisse uestrorum? 
 Itane pluris tibi habenda est existimatio curiae uestrae 
 quam Capitolii, immo Romae unius quam caeli totius, ut 
 linguam maledicam in ciues tuos exercere poetae etiam lege 
 prohiberentur, et in deos tuos securi tanta conuicia nullo 
 senatore nullo censore, nullo principe nullo pontifice prohibente 
 iacularentur? Indignum uidelicet fuit, ut Plautus aut Naeuius 
 [Publio et] Gn. Scipioni aut Caecilius M. Catoni malediceret, 
 et dignum fuit, ut Terentius uester flagitio Iouis optimi 
 maximi adulescentium nequitiam concitaret?

CAPUT XIII. 
 Debuisse intellegere Romanos, quod di eorum, qui se turpibus ludis coli expetebant, indigni essent honore diuino. 
 Sed responderet mihi fortasse, si uiueret: Quo modo nos 
 ista inpunita esse nollemus, quae ipsi di sacra esse uoluerunt, 
 cum ludos scaenicos, ubi talia celebrantur dictitantur actitantur, 
 et Romanis moribus inuexerunt et suis honoribus dicari exhiberique 
 iusserunt? Quur non ergo hinc magis ipsi intellecti 
 sunt non esse di ueri nec omnino digni, quibus diuinos honores 
 deferret illa res publica? Quos enim coli minime deceret 
 minimeque oporteret, si ludos expeterent agendos conuiciis

 
 
 
 Romanorum, quo modo quaeso colendi putati sunt, quo modo 
 non detestandi spiritus intellecti, qui cupiditate fallendi inter 
 suos honores sua celebrari crimina poposcerunt? Itemque 
 Romani, quamuis iam superstitione noxia premerentur, ut illos 
 deos colerent, quos uidebant sibi uoluisse scaenicas turpitudines 
 consecrari, suae tamen dignitatis memores ac pudoris 
 actores talium fabularum nequaquam honorauerunt more Graecorum, 
 sed, sicut aput Ciceronem idem Scipio loquitur, \'cum 
 artem ludicram scaenamque totam in probro ducerent, genus 
 id hominum non modo honore ciuium reliquorum carere, sed 
 etiam tribu moueri notatione censoria uoluerunt.\' Praeclara 
 sane et Romanis laudibus adnumeranda prudentia; sed uellem 
 se ipsa sequeretur, se imitaretur. Ecce enim recte, quisquis 
 ciuium Romanorum esse scaenicus elegisset, non solum ei 
 nullus ad honorem dabatur locus, uerum etiam censoris nota 
 tribum tenere propriam minime sinebatur.s o animum ciuitatis 
 laudis auidum germaneque Romanum! Sed respondeatur mihi: 
 qua consentanea ratione homines scaenici ab omni honore 
 pelluntur, et ludi scaenici deorum honoribus admiscentur? 
 Illas theatricas artes diu uirtus Romana non nouerat, quae 
 si ad oblectamentum uoluptatis humanae quaererentur, uitio 
 morum inreperent humanorum. Di eas sibi exhiberi petierunt: 
 quo modo ergo abicitur scaenicus, per quem colitur Deus? 
 et theatricae illius turpitudinis qua fronte notatur actor, si 
 adoratur exactor? In hac controuersia Graeci Romanique concertent. 
 Graeci putant recte se honorare homines scaenicos, 
 quia colunt ludorum scaenicorum flagitatores deos; Romani uero

 

 
 
 
 hominibus scaenicis nec plebeiam tribum, quanto minus senatoriam 
 curiam dehonestari sinunt. In hac disceptatione huiusce 
 modi ratiocinatio summam quaestionis absoluit. Proponunt 
 Graeci: Si di tales colendi sunt, profecto etiam tales homines 
 honorandi. Adsumunt Romani: Sed nullo modo tales homines 
 honorandi sunt. Concludunt Christiani: Nullo modo igitur di 
 tales colendi sunt.

CAPUT XIIII. 
 Meliorem fuisse Platonem, qui poetis locum in bene morata urbe non dederit, quam hos deos, qui se ludis scaenicis uoluerint honorari. 
 Deinde quaerimus, ipsi poetae talium fabularum conpositores, 
 qui duodecim tabularum lege prohibentur famam laedere 
 ciuium, tam probrosa in deos conuicia iaculantes quur non 
 ut scaenici habeantur inhonesti. Qua ratione rectum est, ut 
 poeticorum figmentorum et ignominiosorum deorum infamentur 
 actores, honorentur auctores? An forte Graeco Platoni potius 
 palma danda est, qui cum ratione formaret, qualis esse ciuitas 
 debeat, tamquam aduersarios ueritatis poetas censuit urbe 
 pellendos? Iste uero et deorum iniurias indigne tulit et fucari 
 corrumpique figmentis animos ciuium noluit. Confer nunc 
 Platonis humanitatem a ciuibus decipiendis poetas urbe pellentem 
 cum deorum diuinitate honori suo ludos scaenicos expetente. 
 Ille, ne talia uel scriberentur, etsi non persuasit disputando, 
 tamen suasit leuitati lasciuiaeque Graecorum; isti, ut talia 
 etiam agerentur, iubendo extorserunt grauitati et modestiae 
 Romanorum. Nec tantum haec agi uoluerunt, sed sibi dicari, 
 sibi sacrari, sibi sollemniter exhiberi. Cui tandem honestius 
 diuinos honores decerneret ciuitas? utrum Platoni haec turpia

 
 
 
 et nefanda prohibenti, an daemonibus hac hominum deceptione 
 gaudentibus, quibus ille uera persuadere non potuit? 
 
 Hunc Platonem Labeo inter semideos commemorandum 
 putauit, sicut Herculem, sicut Romulum. Semideos autem 
 heroibus anteponit; sed utrosque inter numina conlocat. Verum 
 tamen istum, quem appellat semideum, non heroibus tantum, 
 sed etiam dis ipsis praeferendum esse non dubito. Propinquant 
 autem Romanorum leges disputationibus Platonis, quando 
 ille cuncta poetica figmenta condemnat, isti autem poetis 
 adimunt saltem in homines maledicendi licentiam; ille poetas 
 ab urbis ipsius habitatione, isti saltem actores poeticarum 
 fabularum remouent a societate ciuitatis; et si contra deos 
 ludorum scaenicorum expeditores aliquid auderent, forte undique 
 remouerent. Nequaquam igitur leges ad instituendos bonos 
 aut corrigendos malos mores a dis suis possent accipere seu 
 sperare Romani, quos legibus suis uincunt adque conuincunt. 
 Illi -enim honori suo deposcunt ludos scaenicos, isti ab honoribus 
 omnibus repellunt homines scaenicos; illi celebrari sibi 
 iubent figmentis poeticis obprobria deorum, isti ab obprobriis 
 hominum deterrent inpudentiam poetarum. Semideus autem 
 ille Plato et talium deorum libidini restitit, et ab indole 
 Romanorum quid perficiendum esset ostendit, qui poetas ipsos 
 uel pro arbitrio mentientes uel hominibus miseris quasi deorum 
 facta pessima imitanda proponentes omnino in ciuitate bene 
 instituta uiuere noluit. Nos quidem Platonem nec deum nec 
 semideum perhibemus, nec ulli sancto angelo summi Dei nec 
 ueridico prophetae nec apostolo alicui nec cuilibet Christi 
 martyri nec cuiquam Christiano homini conparamus; cuius 
 nostrae sententiae ratio Deo prosperante suo loco explicabitur. 
 Sed eum tamen, quando quidem ipsi uolunt fuisse semideum, 
 praeferendum esse censemus, si non Romulo et Herculi 
 (quamuis istum nec fratrem occidisse, nec aliquod perpetrasse

 
 
 
 flagitium quisquam historicorum uel poetarum dixit aut finxit), 
 certe uel Priapo uel alicui Cynocephalo, postremo uel Febri, 
 quae Romani numina partim peregrina receperunt, partim sua 
 propria sacrauerunt. Quo modo igitur tanta animi et morum 
 mala bonis praeceptis et legibus uel inminentia prohiberent, 
 uel insita extirpanda curarent di tales, qui etiam seminanda 
 et augenda flagitia curauerunt, talia uel sua uel quasi sua 
 facta per theatricas celebritates populis innotescere cupientes, 
 ut tamquam auctoritate diuina sua sponte nequissima libido 
 accenderetur humana, frustra hoc exclamante Cicerone, qui 
 cum de poetis ageret: Ad quos cum accessit, inquit, clamor 
 et adprobatio populi quasi cuiusdam magni et sapientis magistri, 
 quas a illi obducunt tenebras, quos inuehunt metus, quas inflammant 
 cupiditates!\'

CAPUT XV. 
 Quod Romani quosdam sibi deos non ratione, sed adulatione instituerint. 
 Quae autem illic eligendorum deorum etiam ipsorum falsorum 
 ratio ac non potius adulatio est? quando istum Platonem, 
 quem semideum uolunt, tantis disputationibus laborantem, ne 
 animi malis, quae praecipue cauenda sunt, mores corrumperentur 
 humani, nulla sacra aedicula dignum putarunt, et 
 Romulum suum dis multis praetulerunt, quamuis et ipsum 
 semideum potius quam deum uelut secretior eorum doctrina 
 commendet. Nam etiam flaminem illi instituerunt, quod sacerdotii 
 genus adeo - in Romanis sacris testante apice excelluit, 
 ut tres solos flamines haberent tribus numinibus institutos,

 

 
 
 
 Dialem Ioui, Martialem Marti, Quirinalem Romulo. Nam beneuolentia 
 ciuium uelut receptus in caelum Quirinus est postea 
 nominatus. Ac per hoc et Neptuno et Plutoni, fratribus Iouis, 
 et ipsi Saturno, patri eorum, isto Romulus honore praelatus 
 est, ut pro magno sacerdotium, quod Ioui tribuerant, hoc 
 etiam huic tribuerent, et Marti tamquam patri eius forsitan 
 propter ipsum.

CAPUT XVI. 
 Quod, si dis ulla esset cura iustitiae, ab eis Romani accipere debuerint praecepta uiuendi potius quam leges ab aliis hominibus mutuari. 
 Si autem a dis suis Romani uiuendi leges accipere potuissent, 
 non aliquot annos post Romam conditam ab Atheniensibus 
 mutuarentur leges Solonis, quas tamen non ut acceperunt 
 (tenuerunt>, sed meliores et emendatiores facere conati sunt, 
 quamuis Lycurgus Lacedaemoniis leges ex Apollinis auctoritate 
 se instituisse confinxerit, quod prudenter Romani credere 
 noluerunt, propterea non inde acceperunt. Numa Pompilius, 
 qui Romulo successit in regnum, quasdam leges, quae quidem 
 regendae ciuitati nequaquam sufficerent, condidisse fertur, qui 
 eis multa etiam sacra constituit; non tamen perhibetur easdem 
 leges a numinibus accepisse. Mala igitur animi, mala uitae, 
 mala morum, quae ita magna sunt, ut his doctissimi eorum 
 uiri etiam stantibus urbibus res publicas perire confirment, di 
 eorum, ne suis cultoribus acciderent, minime curarunt [immo 
 uero ut augerentur, sicut supra disputatum est, omni modo 
 curarunt].

CAPUT XVII. 
 De raptu Sabinarum aliisque iniquitatibus, quae in ciuitate Romana etiam laudatis uiguere temporibus. 
 An forte populo Romano propterea leges non sunt a numinibus 
 constitutae, quia, sicut Sallustius ait, \'ius bonumque 
 aput eos non legibus magis quam natura ualebat\'? Ex hoc 
 iure ac bono credo raptas Sabinas. Quid enim iustius et 
 melius quam filias alienas fraude spectaculi inductas non a 
 parentibus accipi, sed ui, ut quisque poterat, auferri? Nam 
 si inique facerent Sabini negare postulatas, quanto fuit iniquius 
 rapere non datas? Iustius autem bellum cum ea gente geri 
 potuit, quae filias suas ad matrimonium conregionalibus et 
 confinalibus suis negasset petitas, quam cum ea, quae repetebat 
 ablatas. Illud ergo potius fieret; ibi Mars filium suum 
 pugnantem iuuaret, ut coniugiorum negatorum armis ulcisceretur 
 iniuriam, et eo modo ad feminas, quas uoluerat, perueniret. 
 Aliquo enim fortasse iure belli iniuste negatas iuste 
 uictor auferret; nullo autem iure pacis non datas rapuit et 
 iniustum bellum cum earum parentibus iuste suscensentibus 
 gessit. Hoc sane utilius feliciusque successit, quod, etsi ad 
 memoriam fraudis illius circensium spectaculum mansit, facinoris 
 tamen in illa ciuitate et imperio non placuit exemplum, 
 faciliusque Romani in hoc errauerunt, ut post illam iniquitatem 
 deum sibi Romulum consecrarent, quam ut in feminis rapiendis 
 factum eius imitandum lege ulla uel more permitterent. 
 Ex hoc iure ac bono post expulsum cum liberis suis regem

 

 

 

 
 
 
 Tarquinium, cuius filius Lucretiam stupro uiolenter obpresserat. 
 Iunius Brutus consul L. Tarquinium Conlatinum, maritum 
 eiusdem Lucretiae, collegam suum, bonum adque innocentem 
 uirum, propter nomen et propinquitatem Tarquiniorum coegit 
 magistratu se abdicare nec uiuere in ciuitate permisit. Quod 
 scelus fauente uel patiente populo fecit, a quo populo consulatum 
 idem Conlatinus sicut etiam ipse Brutus acceperat. Ex 
 hoc iure ac bono M. Camillus, illius temporis uir egregius, 
 qui Veientes, grauissimos hostes populi Romani, post decennale 
 bellum, quo Romanus exercitus totiens male pugnando 
 grauiter adflictus est, iam ipsa Roma de salute dubitante 
 adque trepidante facillime superauit eorumque urbem opulentissimam 
 cepit, obtrectatorum inuidia uirtutis suae et insolentia 
 tribunorum plebis reus factus est tamque ingratam sensit 
 quam liberauerat ciuitatem, ut de sua damnatione certissimus 
 in exilium sponte discederet et decem milia aeris absens etiam 
 damnaretur, mox iterum a Gallis uindex patriae futurus ingratae. 
 Multa commemorare iam piget foeda et iniusta, quibus agitabatur 
 illa ciuitas, cum potentes plebem sibi subdere conarentur 
 plebsque illis subdi recusaret, et utriusque partis defensores 
 magis studiis agerent amore uincendi, quam aequum et bonum 
 quidquam cogitarent.

CAPUT XVIII. 
 Quae de moribus Romanorum aut metu conpressis aut securitate resolutis Sallustii prodat historia. 
 Itaque habebo modum et ipsum Sallustium testem potius 
 adhibebo, qui cum in laude Romanorum dixisset, unde nobis

 
 
 
 iste sermo ortus est: \'lus bonumque aput eos non legibus 
 magis quam natura ualebat\', praedicans illud tempus, quo 
 expulsis regibus incredibiliter ciuitas breui aetatis spatio plurimum 
 creuit, idem tamen in primo historiae suae libro adque 
 ipso eius exordio fatetur etiam tunc, cum ad consules a regibus 
 esset translata res publica, post paruum interuallum iniurias 
 ualidiorum et ob eas discessionem plebis a patribus aliasque 
 in Urbe dissensiones fuisse. Nam cum optimis moribus et 
 maxima concordia populum Romanum inter secundum et 
 postremum bellum Carthaginiense commemorasset egisse causamque 
 huius boni non amorem iustitiae, sed stante Carthagine 
 metum pacis infidae fuisse dixisset (unde et Nasica ille ad 
 reprimendam nequitiam seruandosque istos mores optimos, ut 
 metu uitia cohiberentur, Carthaginem nolebat euerti): continuo 
 subiecit idem Sallustius et ait: (At discordia et auaritia adque 
 ambitio et cetera secundis rebus oriri sueta mala post Carthaginis 
 excidium maxime aucta sunt\', ut intellegeremus etiam 
 ante oriri solere et augeri: Unde subnectens quur hoc dixerit: 
 *Nam iniuriae, inquit, ualidiorum et ob eas discessio plebis 
 a patribus aliaeque dissensiones domi fuere iam inde a principio, 
 neque amplius quam regibus exactis, dum metus a 
 Tarquinio et bellum graue cum Etruria positum est, aequo 
 et modesto iure agitatum.\' Vides quem ad modum etiam illo 
 breui tempore, ut regibus exactis, id est eiectis, aliquantum 
 aequo et modesto iure ageretur, metum dixit fuisse causam,

 

 

 
 
 
 quoniam metuebatur bellum, quod rex Tarquinius regno adque 
 Urbe pulsus Etruscis sociatus contra Romanos gerebat. Adtende 
 itaque quid deinde contexat: \'Dein, inquit, seruili imperio 
 patres plebem exercere, de uita adque tergo regio more 
 consulere, agro pellere et ceteris expertibus soli in imperio 
 agere. Quibus saeuitiis et maxime faenore obpressa plebes cum 
 adsiduis bellis tributum et militiam simul toleraret, armata 
 montem sacrum adque Auentinum insedit, tumque tribunos 
 plebis et alia iura sibi parauit. Discordiarum et certaminis 
 utrimque finis fuit secundum Punicum bellum.) Cernis ex quo 
 tempore, id est paruo interuallo post reges exactos, quales 
 Romani fuerint, de quibus ait: (Ius bonumque aput eos non 
 legibus magis quam natura ualebat.\'
 
 Porro si illa tempora talia reperiuntur, quibus pulcherrima 
 adque optima fuisse praedicatur Romana res publica, quid 
 iam de consequenti aetate dicendum aut cogitandum arbitramur, 
 cum (paulatim mutata, ut eiusdem historici uerbis utar, ex 
 pulcherrima adque optima pessima ac flagitiosissima facta est,\' 
 post Carthaginis uidelicet, ut commemorauit, excidium? Quae 
 tempora ipse Sallustius quem ad modum breuiter recolat et 
 describat, in eius historia legi potest; quantis malis morum, 
 quae secundis rebus exorta sunt, usque ad bella ciuilia demonstret 
 esse peruentum. (Ex quo tempore, ut ait, maiorum mores 
 non paulatim ut antea, sed torrentis modo praecipitati, adeo 
 iuuentus luxu adque auaritia corrupta, ut merito dicatur

 

 
 
 
 genitos esse, qui neque ipsi habere possent res familiares 
 neque alios pati.\' Dicit deinde plura Sallustius de Syllae uitiis 
 ceteraque foeditate rei publicae, et alii scriptores in haec 
 consentiunt, quamuis eloquio multum inpari. 
 
 Cernis tamen, ut opinor, et quisquis aduerterit, facillime 
 perspicit, conluuie morum pessimorum quo illa ciuitas prolapsa 
 fuerit ante nostri superni regis aduentum. Haec enim gesta 
 sunt non solum antequam Christus in carne praesens docere 
 coepisset, uerum etiam antequam de uirgine natus esset. Cum 
 igitur tot et tanta mala temporum illorum uel tolerabiliora 
 superius, uel post euersam Carthaginem intoleranda et horrenda 
 dis suis inputare non audeant, opiniones humanis mentibus, 
 unde talia uitia siluescerent, astutia maligna inserentibus: 
 quur mala praesentia Christo inputant, qui doctrina saluberrima 
 et falsos ac fallaces deos coli uetat et istas hominum 
 noxias flagitiosasque cupiditates diuina auctoritate detestans 
 adque condemnans his malis tabescenti ac labenti mundo 
 ubique familiam suam sensim subtrahit, qua condat aeternam 
 et non plausu uanitatis, sed iudicio ueritatis gloriosissimam 
 ciuitatem?

CAPUT XVIIII. 
 De corruptione Romanae rei publicae, priusquam cultum deorum Christus auferret. 
 Ecce Romana res publica (quod non ego primus dico, sed 
 auctores eorum, unde haec mercede didicimus, tanto ante 
 dixerunt ante Christi aduentum) \'paulatim mutata ex pulcherrima 
 adque optima pessima ac flagitiosissima facta est.\' Ecce 
 ante Christi aduentum, post deletam Carthaginem \'maiorum 
 mores non paulatim, ut antea, sed torrentis modo praecipitati, 
 adeo iuuentus luxu adque auaritia corrupta est.3 Legant nobis 
 contra luxum et auaritiam praecepta deorum suorum populo

 
 
 
 Romano data; cui utinam tantum casta et modesta reticerent, 
 ac non etiam ab illo probrosa et ignominiosa deposcerent, 
 quibus per falsam diuinitatem perniciosam conciliarent auctoritatem. 
 Legant nostra et per prophetas et per sanctum euangelium, 
 et per apostolicos actus et per epistulas tam multa 
 contra auaritiam adque luxuriam ubique populis ad hoc congregatis 
 quam excellenter, quam diuine non tamquam ex 
 philosophorum concertationibus strepere, sed tamquam ex 
 oraculis et Dei nubibus intonare. Et tamen luxu adque auaritia 
 saeuisque ac turpibus moribus ante aduentum Christi rem 
 publicam pessimam ac flagitiosissimam factam non inputant 
 dis suis; adflictionem uero eius, quamcumque isto tempore 
 superbia deliciaeque eorum perpessae fuerint, religioni increpitant 
 Christianae. Cuius praecepta de iustis probisque moribus 
 si simul audirent adque curarent reges terrae et omnes populi, 
 principes et omnes iudices terrae, iuuenes et uirgines, seniores 
 cum iunioribus, aetas omnis capax et uterque sexus, et quos 
 baptista Iohannes adloquitur, exactores ipsi adque milites: et 
 terras uitae praesentis ornaret sua felicitate res publica, et uitae 
 aeternae culmen beatissime regnatura conscenderet. Sed quia 
 iste audit, ille contemnit, pluresque uitiis male blandientibus 
 quam utili uirtutum asperitati sunt amiciores: tolerare Christi 
 famuli iubentur, siue sint reges siue principes siue iudices, 
 siue milites siue prouinciales, siue diuites siue pauperes, siue 
 liberi siue serui, utriuslibet sexus, etiam pessimam, si ita 
 necesse est, flagitiosissimamque rem publicam et in illa angelorum 
 quadam sanctissima adque augustissima curia caelestique

 

 
 
 
 re publica, ubi Dei uoluntas lex est, clarissimum sibi locum 
 etiam ista conparare tolerantia.

CAPUT XX. 
 Quali uelint felicitate gaudere et quibus moribus uiuere, qui tempora Christianae religionis incusant. 
 Verum tales cultores et dilectores deorum istorum, quorum 
 etiam imitatores in sceleribus et flagitiis se esse laetantur, 
 nullo modo curant pessimam ac flagitiosissimam non esse 
 rem publicam. Tantum stet, inquiunt, tantum floreat copiis 
 referta, uictoriis gloriosa, uel, quod est felicius, pace secura 
 sit. Et quid ad nos? Immo id ad nos magis pertinet, si 
 diuitias quisque augeat semper, quae cottidianis effusionibus 
 subpetant, per quas sibi etiam infirmiores subdat quisque 
 potentior. Obsequantur diuitibus pauperes causa saturitatis 
 adque ut eorum patrociniis quieta inertia perfruantur, diuites 
 pauperibus ad clientelas et ad ministerium sui fastus abutantur. 
 Populi plaudant non consultoribus utilitatum suarum, 
 sed largitoribus uoluptatum. Non dura iubeantur, non prohibeantur 
 inpura. Reges non curent quam bonis, sed quam 
 subditis regnent. Prouinciae regibus non tamquam rectoribus 
 morum, sed tamquam rerum dominatoribus et deliciarum suarum 
 prouisoribus seruiant, eosque non sinceriter honorent, sed 
 [nequiter ac] seruiliter timeant. Quid alienae uineae potius 
 quam quid suae uitae quisque noceat, legibus aduertatur. 
 Nullus ducatur ad iudicem, nisi qui alienae rei domui saluti 
 uel cuiquam inuito fuerit inportunus aut noxius; ceterum de

 
 
 
 suis uel cum suis uel cum quibusque nolentibus faciat quisque 
 quod libet. Abundent publica scorta uel propter omnes, 
 quibus frui placuerit, uel propter eos maxime, qui habere 
 priuata non possunt. Exstruantur amplissimae adque ornatissimae 
 domus, opipara conuiuia frequententur, ubi cuique libuerit 
 et potuerit, diu noctuque ludatur bibatur, uomatur diffluatur. 
 Saltationes undique concrepent, theatra inhonestae laetitiae 
 uocibus adque omni genere siue crudelissimae siue turpissimae 
 uoluptatis exaestuent. Ille sit publicus inimicus, cui haec 
 felicitas displicet; quisquis eam mutare uel auferre tentauerit, 
 eum libera multitudo auertat ab auribus, euertat a 
 sedibus, auferat a uiuentibus. Illi habeantur di ueri, qui hanc 
 adipiscendam populis procurauerint adeptamque seruauerint. 
 Colantur ut uoluerint, ludos exposcant quales uoluerint, quos 
 cum suis uel de suis possint habere cultoribus: tantum efficiant, 
 ut tali felicitati nihil ab hoste, nihil a peste, nihil ab ulla 
 clade timeatur. — Quis hanc rem publicam sanus, non dicam 
 Romano imperio, sed domui Sardanapali conparauerit? qui 
 quondam rex ita fuit uoluptatibus deditus, ut in sepulcro suo 
 scribi fecerit ea sola se habere mortuum, quae libido eius, 
 etiam cum uiueret, hauriendo consumserat. Quem regem si 
 isti haberent sibi in talibus indulgentem nec in eis cuiquam 
 ulla seueritate aduersantem, huic libentius quam Romani 
 ueteres Romulo templum et flaminem consecrarent.

CAPUT XXI. 
 . Quae sententia fuerit Ciceronis de Romana re publica. 
 Sed si contemnitur qui Romanam rem publicam pessimam 
 ac flagitiosissimam dixit, nec curant isti quanta morum

 
 
 
 pessimorum ac flagitiosissimorum labe ac dedecore inpleatur, sed 
 tantummodo ut consistat et maneat: audiant eam non, ut 
 Sallustius narrat, pessimam ac flagitiosissimam factam, sed, 
 sicut Cicero disputat, iam tunc prorsus perisse et nullam 
 omnino remansisse rem publicam. Inducit enim Scipionem, 
 eum ipsum qui Carthaginem extinxerat, de re publica disputantem, 
 quando praesentiebatur ea corruptione, quam describit 
 Sallustius, iam iamque peritura. Eo quippe tempore disputatur, 
 quo iam unus Gracchorum occisus fuit, a quo scribit seditiones 
 graues coepisse Sallustius. Nam mortis eius fit in 
 eisdem libris commemoratio. Cum autem Scipio in secundi 
 libri fine dixisset, ut in fidibus aut tibiis adque cantu ipso 
 ac uocibus concentus est quidam tenendus ex distinctis sonis, 
 quem inmutatum aut discrepantem aures eruditae ferre non 
 possunt. isque concentus ex dissimillimarum uocum moderatione 
 concors tamen efficitur et congruens: sic ex summis et infimis 
 et mediis interiectis ordinibus, ut sonis, moderata ratione 
 ciuitatem consensu dissimillimorum concinere, et quae harmonia 
 a musicis dicitur in cantu, eam esse in ciuitate concordiam, 
 artissimum adque optimum omni in re publica uinculum 
 incolumitatis, eamque sine iustitia nullo pacto esse 
 posse,\' ac deinde cum aliquanto latius et uberius disseruisset, 
 quantum prodesset iustitia ciuitati quantumque obesset, si 
 afuisset, suscepit deinde Philus, unus eorum qui disputationi 
 aderant, et poposcit, ut haec ipsa quaestio diligentius

 

 
 
 
 tractaretur ac de iustitia plura dicerentur, propter illud, quod iam 
 uulgo ferebatur rem publicam regi sine iniuria non posse. 
 Hanc proinde quaestionem discutiendam et enodandam esse 
 adsensus est Scipio responditque nihil esse, quod adhuc de 
 re publica dictum putaret, quo possent longius progredi, nisi 
 esset confirmatum non modo falsum esse illud, sine iniuria 
 non posse, sed hoc uerissimum esse, sine summa iustitia rem 
 publicam regi non posse. Cuius quaestionis explicatio cum 
 in diem consequentem dilata esset, in tertio libro magna conflictione 
 res acta est. Suscepit enim Philus ipse disputationem 
 eorum, qui sentirent sine iniustitia geri non posse rem publicam, 
 purgans praecipue, ne hoc ipse sentire crederetur, egitque 
 sedulo pro iniustitia contra iustitiam, ut hanc esse utilem rei 
 publicae, illam uero inutilem, ueri similibus rationibus et 
 exemplis uelut conaretur ostendere. Tum Laelius rogantibus 
 omnibus iustitiam defendere adgressus est adseruitque, quantum 
 potuit, nihil tam inimicum quam iniustitiam ciuitati 
 nec omnino nisi magna iustitia geri aut stare [posse] rem 
 publicam.,
 
 Qua quaestione, quantum satis uisum est, pertractata Scipio 
 ad intermissa reuertitur recolitque suam adque commendat 
 breuem rei publicae definitionem, qua dixerat eam esse rem 
 populi. Populum autem non omnem coetum multitudinis, sed 
 coetum iuris consensu et utilitatis communione sociatum esse 
 determinat. Docet deinde quanta sit in disputando definitionis

 

 
 
 
 utilitas, adque ex illis suis definitionibus colligit tunc esse 
 rem publicam, id est rem populi, cum bene ac iuste geritur 
 siue ab uno rege siue a paucis optimatibus siue ab uniuerso 
 populo. Cum uero iniustus est rex, quem tyrannum more 
 Graeco appellauit, aut iniusti optimates, quorum consensum 
 dixit esse factionem, aut iniustus ipse populus, cui nomen 
 usitatum non repperit, nisi ut etiam ipsum tyrannum uocaret: 
 non iam uitiosam, sicut pridie fuerat disputatum, sed, sicut 
 ratio ex illis definitionibus conexa docuisset, omnino nullam 
 esse rem publicam, quoniam non esset res populi, cum 
 tyrannus eam factioue capesseret, nec ipse populus iam populus 
 esset, si esset iniustus, quoniam non esset multitudo 
 iuris consensu et utilitatis communione sociata, sicut populus 
 fuerat definitus. 
 
 Quando ergo res publica Romana talis erat, qualem illam 
 describit Sallustius, non iam pessima ac flagitiosissima, sicut 
 ipse ait, sed omnino nulla erat secundum istam rationem, 
 quam disputatio de re publica inter magnos eius tum principes 
 habita patefecit. Sicut etiam ipse Tullius non Scipionis 
 nec cuiusquam alterius, sed suo sermone loquens in principio 
 quinti libri commemorato prius Ennii poetae uersu, quo 
 dixerat:. 
 Moribus antiquis res stat Romana uirisque, 
 \'quem quidem ille uersum, inquit, uel breuitate uel ueritate 
 tamquam ex oraculo quodam mihi [ esse] effatus uidetur. 
 Nam neque uiri, nisi ita morata ciuitas fuisset, neque mores. 
 nisi hi uiri praefuissent, aut fundare aut tam diu tenere 
 potuissent tantam et tam iuste longe lateque imperantem

 
 
 
 rem publicam. Itaque ante nostram memoriam et mos ipse 
 patrius praestantes uiros adhibebat, et ueterem morem ac 
 maiorum instituta retinebant excellentes uiri. Nostra uero 
 aetas cum rem publicam sicut picturam accepisset egregiam, 
 sed euanescentem uetustate, non modo eam coloribus isdem 
 quibus fuerat renouare neglexit, sed ne id quidem curauit, 
 ut formam saltem eius et extrema tamquam liniamenta seruaret. 
 Quid enim manet ex antiquis moribus, quibus ille dixit rem 
 stare Romanam, quos ita obliuione obsoletos uidemus, ut non 
 modo non colantur, sed iam ignorentur? Nam de uiris quid 
 dicam? Mores enim ipsi interierunt uirorum penuria, cuius 
 tanti mali non modo reddenda ratio nobis, sed etiam tamquam 
 reis capitis quodam modo dicenda causa est. Nostris enim 
 uitiis, non casu aliquo, rem publicam uerbo retinemus, re 
 ipsa uero iam pridem amisimus.\' 
 
 
 Haec Cicero fatebatur, longe quidem post mortem Africani, 
 quem in suis libris fecit de re publica disputare, adhuc tamen 
 ante aduentum Christi; quae si diffamata et praeualescente 
 religione Christiana sentirentur adque dicerentur, quis non 
 istorum ea Christianis inputanda esse censeret? Quam ob 
 rem quur non curarunt di eorum, ne tunc periret adque 
 amitteretur illa res publica, quam Cicero longe, antequam 
 Christus in carne uenisset, tam lugubriter deplorat amissam? 
 Viderint laudatores eius etiam illis antiquis uiris et moribus 
 qualis fuerit, utrum in ea uiguerit uera iustitia an forte nec 
 tunc fuerit uiua moribus, sed picta coloribus; quod et ipse 
 Cicero nesciens, cum eam praeferret, expressit. Sed alias, si 
 Deus uoluerit, hoc uidebimus. Enitar enim suo loco, ut

 

 
 
 
 ostendam secundum definitiones ipsius Ciceronis, quibus quid 
 sit res publica et quid sit populus loquente Scipione breuiter 
 posuit (adtestantibus etiam multis siue ipsius siue eorum 
 quos loqui fecit in eadem disputatione sententiis), numquam 
 illam fuisse rem publicam, quia numquam in ea fuerit uera 
 iustitia. Secundum probabiliores autem definitiones pro suo 
 modo quodam res publica fuit, et melius ab antiquioribus 
 Romanis quam a posterioribus administrata est; uera autem 
 iustitia non est nisi in ea re publica, cuius conditor rectorque 
 Christus est, si et ipsam rem publicam placet dicere, quoniam 
 eam rem populi esse negare non possumus. Si autem hoc 
 nomen, quod alibi aliterque uulgatum est, ab usu nostrae 
 locutionis est forte remotius, in ea certe ciuitate est uera 
 iustitia, de qua scriptura sancta dicit: Gloriosa dicta sunt 
 de te, ciuitas Dei.

CAPUT XXII. 
 Quod dis Romanorum nulla umquam cura fuerit, ne malis moribus res publica deperiret. 
 Sed quod pertinet ad praesentem quaestionem, quamlibet 
 laudabilem dicant istam fuisse uel esse rem publicam, secundum 
 eorum auctores doctissimos iam longe ante Christi aduentum 
 pessima ac flagitiosissima facta erat; immo uero nulla 
 erat adque omnino perierat perditissimis moribus. Ut ergo 
 non periret, di custodes eius populo cultori suo dare praecipue 
 uitae ac morum praecepta debuerunt, a quo tot templis, tot 
 sacerdotibus et sacrificiorum generibus, tam multiplicibus

 

 
 
 
 uariisque sacris, tot festis sollemnitatibus, tot tantorumque 
 ludorum celebritatibus colebantur; ubi nihil daemones nisi 
 negotium suum egerunt, non curantes quem ad modum illi 
 uiuerent, immo curantes ut etiam perdite uiuerent, dum tamen 
 honori suo illa omnia metu subditi ministrarent. Aut si 
 dederunt, proferatur ostendatur legatur, quas deorum leges 
 illi ciuitati datas contemserint Gracchi, ut seditionibus cuncta 
 turbarent, quas Marius et Cinna et Carbo, ut in bella etiam 
 progrederentur ciuilia causis iniquissimis suscepta et crudeliter 
 gesta crudeliusque finita, quas denique Sylla ipse, cuius uitam 
 mores facta describente Sallustio aliisque scriptoribus historiae 
 quis non exhorreat? quis illam rem publicam non tunc perisse 
 fateatur? 
 
 An forte propter huiusce modi ciuium mores Yergilianam 
 illam sententiam, sicut solent, pro defensione deorum suorum 
 obponere audebunt:. 

 
 Discessere omnes adytis arisque relictis 
 Di, quibus imperium hoc steterat? 
 

 Primum si ita est, non habent quur querantur de religione 
 Christiana, quod hac offensi eos di sui deseruerint, quoniam 
 quidem maiores eorum iam pridem moribus suis ab Urbis 
 altaribus tam multos ac minutos deos tamquam muscas 
 abegerunt. Sed tamen haec numinum turba ubi erat, cum 
 longe antequam mores corrumperentur antiqui a Gallis Roma 
 capta et incensa est? An praesentes forte dormiebant? Tunc 
 enim tota Urbe in hostium potestatem redacta collis solus 
 Capitolinus remanserat, qui etiam ipse caperetur, nisi saltem

 

 
 
 
 anseres dis dormientibus uigilarent. Unde paene in superstitionem 
 Aegyptiorum bestias auesque colentium Roma deciderat, 
 cum anseri sollemnia celebrabant. Verum de his aduenticiis 
 et corporis potius quam animi malis, quae uel ab 
 hostibus uel alia clade accidunt, nondum interim disputo: 
 nunc ago de labe morum, quibus primum paulatim decoloratis, 
 deinde torrentis modo praecipitatis tanta quamuis integris 
 tectis moenibusque facta est ruina rei publicae, ut magni 
 auctores eorum eam tunc amissam non dubitent dicere. Recte 
 autem abscesserant, ut amitteretur, omnes adytis arisque 
 relictis di, si eorum de bona uita adque iustitia ciuitas praecepta 
 contemserat. Nunc uero quales, quaeso, di fuerunt, si noluerunt 
 cum populo cultore suo uiuere, quem male uiuentem 
 non docuerant bene uiuere?

CAPUT XXIII. 
 Varietates rerum temporalium non ex fauore aut inpugnatione daemonum, sed ex ueri Dei pendere iudicio. 
 Quid quod etiam uidentur eorum adfuisse cupiditatibus 
 inplendis, et ostenduntur non praefuisse refrenandis, qui enim 
 Marium nouum hominem et ignobilem, cruentissimum auctorem 
 bellorum ciuilium adque gestorem, ut septiens consul fieret 
 adiuuerunt adque ut in septimo suo consulatu moreretur senex 
 nec in manus Syllae futuri mox uictoris inrueret. Si enim ad 
 haec eum di eorum non iuuerunt, non parum est quod fatentur 
 etiam non propitiis dis suis posse accidere homini istam 
 temporalem, quam nimis diligunt, tantam felicitatem et posse

 
 
 
 homines, sicut fuit Marius, salute uiribus, opibus honoribus, 
 dignitate longaeuitate cumulari et perfrui dis iratis; posse etiam 
 homines, sicut fuit Regulus, captiuitate seruitute inopia, uigiliis 
 doloribus excruciari et emori dis amicis. Quod si ita esse 
 concedunt, conpendio nihil eos prodesse et coli superfluo 
 confitentur. Nam si uirtutibus animi et probitati uitae, cuius 
 praemia post mortem speranda sunt, magis contraria ut populus 
 disceret institerunt; si nihil etiam in his transeuntibus et 
 temporalibus bonis uel eis quos oderunt nocent, uel eis quos 
 diligunt prosunt, ut quid coluntur, ut quid tanto studio colendi 
 requiruntur? Quur laboriosis tristibusque temporibus, tamquam 
 offensi abscesserint, murmuratur et propter eos Christiana 
 religio conuiciis indignissimis laeditur? Si autem habent in 
 his rebus uel beneficii uel maleficii potestatem, quur in eis 
 adfuerunt pessimo uiro Mario, et optimo Regulo defuerunt? 
 An ex hoc ipsi intelleguntur iniustissimi et pessimi? Quod 
 si propterea magis timendi et colendi putantur, neque hoc 
 putentur; neque enim minus eos inuenitur Regulus coluisse 
 quam Marius. Nec ideo uita pessima eligenda uideatur, quia 
 magis Mario quam Regulo di fauisse existimantur. Metellus 
 enim Romanorum laudatissimus, qui habuit quinque filios 
 consulares, etiam rerum temporalium felix fuit, et Catilina 
 pessimus obpressus inopia et in bello sui sceleris prostratus 
 infelix, et uerissima adque certissima felicitate praepollent 
 boni Deum colentes, a quo solo conferri potest. 
 
 
 Illa igitur res publica malis moribus cum periret, nihil di 
 eorum pro dirigendis uel pro corrigendis egerunt moribus, ne 
 periret; immo deprauandis et corrumpendis addiderunt moribus, 
 ut periret. Nec se bonos fingant, quod uelut offensi ciuium

 
 
 
 iniquitate discesserint. Prorsus ibi erant; produntur, conuincuntur; 
 nec subuenire praecipiendo nec latere tacendo potuerunt. 
 Omitto quod Marius a miserantibus Minturnensibus Maricae 
 deae in luco eius commendatus est, ut ei omnia prosperaret, 
 et ex summa desperatione reuersus incolumis in Urbem duxit 
 crudelem crudelis exercitum; ubi quam cruenta, quam inciuilis 
 hostilique inmanior eius uictoria fuerit, eos qui scripserunt legant 
 qui uolunt. Sed hoc, ut dixi, omitto, nec Maricae nescio cui 
 tribuo Marii sanguineam felicitatem, sed occultae potius prouidentiae 
 Dei ad istorum ora claudenda eosque ab errore 
 liberandos, qui non studiis agunt, sed haec prudenter aduertunt, 
 quia, etsi aliquid in his rebus daemones possunt, tantum 
 possunt, quantum secreto omnipotentis arbitrio permittuntur, 
 ne magnipendamus terrenam felicitatem, quae sicut Mario 
 malis etiam plerumque conceditur, nec eam rursus quasi 
 malam arbitremur, cum ea multos etiam pios ac bonos unius 
 ueri Dei cultores inuitis daemonibus praepolluisse uideamus, 
 nec eosdem inmundissimos spiritus uel propter haec ipsa 
 bona malaue terrena propitiandos aut timendos existimemus, 
 quia, sicut ipsi mali homines in ten\'a, sic etiam illi non 
 omnia quae uolunt facere possunt, nisi quantum illius ordinatione 
 sinitur, cuius plene iudicia nemo conprehendit, iuste 
 nemo reprehendit.

CAPUT XXIIII. 
 De Syllanis actibus, quorum se daemones ostentauerint adiutores. 
 Sylla certe ipse, cuius tempora talia fuerunt, ut superiora, 
 quorum uindex esse uidebatur, illorum conparatione

 

 

 
 
 
 quaererentur, cum primum ad Urbem contra Marium castra mouisset, 
 adeo laeta exta immolanti fuisse scribit Liuius, ut custodiri 
 se Postumius haruspex uoluerit capitis supplicium subiturus, 
 nisi ea, quae in animo Sylla haberet, dis iuuantibus inpleuisset. 
 Ecce non discesserant adytis adquo aris relictis di, quando 
 de rerum euentu praedicebant nihilque de ipsius Syllae correctione 
 curabant. Promittebant praesagando felicitatem magnam 
 nec malam cupiditatem minando frangebant. Deinde cum esset 
 in Asia bellum Mithridaticum gerens, per Lucium Titium ei 
 mandatum est a Ioue, quod esset Mithridatem superaturus, 
 et factum est. Ac postea molienti redire in Urbem et suas 
 amicorumque iniurias ciuili sanguine ulcisci, iterum mandatum 
 est ab eodem Ioue per militem quendam legionis sextae, prius 
 se de Mithridate praenuntiasse uictoriam, et tunc promittere 
 daturum se potestatem, qua recuperaret ab inimicis rem 
 publicam non sine multo sanguine. Tum percontatus Sylla, 
 quae forma militi uisa fuerit, cum ille indicasset, eam recordatus 
 est, quam prius ab illo audierat, qui de Mithridatica 
 uictoria ab eodem mandata pertulerat. Quid hic responderi 
 potest, quare di curauerint uelut felicia ista nuntiare, et 
 nullus eorum curauerit Syllam monendo corrigere mala 
 tanta facturum scelestis armis ciuilibus, qualia non foedarent, 
 sed auferrent omnino rem publicam? Nempe intelleguntur 
 daemones, sicut saepe dixi notumque nobis est in litteris 
 sacris resque ipsae satis indicant, negotium suum agere, ut

 

 
 
 
 pro dis habeantur et colantur, ut ea illis exhibeantur, quibus 
 hi qui exhibent sociati unam pessimam causam cum eis 
 habeant in iudicio Dei. 
 
 Deinde cum uenisset Tarentum Sylla adque ibi sacrificasset, 
 uidit in capite uitulini iecoris similitudinem coronae aureae. 
 Tunc Postumius haruspex ille respondit praeclaram significare 
 uictoriam iussitque ut extis illis solus uesceretur. Postea 
 paruo interuallo seruus cuiusdam Lucii Pontii uaticinando 
 clamauit: <a Bellona nuntius uenio, uictoria tua est, Sylla). 
 Deinde adiecit arsurum esse Capitolium. Hoc cum dixisset, 
 continuo egressus e castris postero die concitatior reuersus 
 est et Capitolium arsisse clamauit. Arserat autem re uera 
 Capitolium. Quod quidem daemoni et praeuidere facile fuit 
 et celerrime nuntiare. Illud sane intende, quod ad causam 
 maxime pertinet, sub qualibus dis esse cupiant, qui blasphemant 
 Saluatorem uoluntates fidelium a dominatu daemonum 
 liberantem. Clamauit homo uaticinando: (uictoria tua est, 
 Sylla\', adque ut id diuino spiritu clamare crederetur, nuntiauit 
 etiam aliquid et prope futurum et mox factum, unde longe 
 aberat per quem ille spiritus loquebatur; non tamen clamauit: 
 \'ab sceleribus parce, Sylla\', quae illic uictor tam horrenda 
 commisit, cui corona aurea ipsius uictoriae inlustrissimum 
 signum in uitulino iecore apparuit, qualia signa si di iusti 
 dare solerent ac non daemones inpii, profecto illis extis nefaria 
 potius adque ipsi Syllae grauiter noxia mala futura monstrarent. 
 Neque enim eius dignitati tantum profuit illa uictoria, quantum 
 nocuit cupiditati; qua factum est, ut inmoderatis inhians 
 et secundis rebus elatus ac praecipitatus magis ipse periret

 

 
 
 
 in moribus, quam inimicos in corporibus perderet. Haec illi 
 di uere tristia uereque lugenda non extis, non auguriis, non 
 cuiusquam somnio uel uaticinio praenuntiabant. Magis enim 
 timebant ne corrigeretur quam ne uinceretur. Immo satis 
 agebant, ut uictor ciuium gloriosus uictus adque captiuus 
 nefandis uitiis et per haec ipsis etiam daemonibus multo 
 obstrictius subderetur.

CAPUT XXV. 
 Quantum maligni spiritus ad flagitia incitent homines, cum in committendis sceleribus quasi diuinam exempli sui interponunt auctoritatem. 
 Illinc uero quis non intellegat, quis non uideat, nisi qui 
 tales deos imitari magis elegit quam diuina gratia ab eorum 
 societate separari, quantum moliantur maligni isti spiritus 
 exemplo suo uelut diuinam auctoritatem praebere sceleribus? 
 quod etiam in quadam Campaniae lata planitie, ubi non 
 multo post ciuiles acies nefario proelio conflixerunt, ipsi inter 
 se prius pugnare uisi sunt. Namque ibi auditi sunt primum 
 ingentes fragores, moxque multi se uidisse nuntiarunt per 
 aliquot dies duas acies proeliari. Quae pugna ubi destitit, 
 uestigia quoque uelut hominum et equorum, quanta de illa 
 conflictatione exprimi poterant, inuenerunt. Si ergo ueraciter 
 inter se numina pugnauerunt, iam bella ciuilia excusantur humana; 
 consideretur tamen quae sit talium deorum uel malitia 
 uel miseria: si autem se pugnasse finxerunt, quid aliud egerunt, 
 nisi ut sibi Romani bellando ciuiliter tamquam deorum exemplo

 
 
 
 nullum nefas admittere uiderentur? Iam enim coeperant bella 
 ciuilia, et aliquot nefandorum proeliorum strages exsecranda 
 praecesserat. Iam multos mouerat, quod miles quidam, dum 
 occiso spolia detraheret, fratrem nudato cadauere agnouit ac 
 detestatus bella ciuilia se ipsum ibi perimens fraterno corpori 
 adiunxit. Ut ergo huius tanti mali minime taederet, sed 
 armorum scelestorum magis magisque ardor incresceret, noxii 
 daemones, quos illi deos putantes colendos et uenerandos 
 arbitrabantur, inter se pugnantes hominibus apparere uoluerunt, 
 ne imitari tales pugnas ciuica trepidaret adfectio, sed potius 
 humanum scelus diuino excusaretur exemplo. Hac astutia 
 maligni spiritus etiam ludos, unde multa iam dixi, scaenicos 
 sibi dicari sacrarique iusserunt, ubi tanta deorum flagitia 
 theatricis canticis adque fabularum actionibus celebrata et 
 quisquis eos fecisse crederet et quisquis non crederet, sed 
 tamen illos libentissime sibi talia exhiberi cerneret, securus 
 imitaretur. Ne quis itaque existimaret in deos conuicia potius 
 quam eis dignum aliquid scriptitasse, ubicumque illos inter 
 se pugnasse poetae commemorarunt, ipsi ad decipiendos 
 homines poetarum carmina firmauerunt, pugnas uidelicet suas 
 non solum per scaenicos in theatro, uerum etiam per se ipsos 
 in campo humanis oculis exhibentes. 
 
 Haec dicere conpulsi sumus, quoniam pessimis moribus 
 ciuium Romanam rem publicam iam antea perditam fuisse 
 nullamque remansisse ante aduentum Christi Iesu domini 
 nostri auctores eorum dicere et scribere minime dubitarunt.

 
 
 
 Quam perditionem dis suis non inputant, qui mala transitoria, 
 quibus boni, seu uiuant seu moriantur, perire non possunt, 
 Christo nostro inputant: cum Christus noster tanta frequentet 
 pro moribus optimis praecepta contra perditos mores; di 
 uero ipsorum nullis talibus praeceptis egerint aliquid cum 
 suo cultore populo pro illa re publica, ne periret; immo eosdem 
 mores uelut suis exemplis auctoritate noxia corrumpendo 
 egerunt potius, ut periret. Quam non ideo tunc perisse quisquam, 
 ut arbitror, iam dicere audebit, quia \'discessere omnes 
 adytis arisque relictis di\', uelut amici uirtutibus, cum uitiis 
 hominum offenderentur; quia tot signis extorum auguriorum 
 uaticiniorum, quibus se tamquam praescios futurorum adiutoresque 
 proeliorum iactare et commendare gestiebant, conuincuntur 
 fuisse praesentes; qui si uere abscessissent, mitius 
 Romani in bella ciuilia suis cupiditatibus quam illorum instigationibus 
 exarsissent.

CAPUT XXVI. 
 De secretis daemonum monitis, quae pertinebant ad bonos mores, cum palam in sacris eorum omnis nequitia disceretur. 
 Quae cum ita sint, cum palam aperteque turpitudines 
 crudelitatibus mixtae, obprobria numinum et crimina, siue 
 prodita siue conficta, ipsis exposcentibus et nisi fieret irascentibus 
 etiam certis et statis sollemnitatibus consecrata illis 
 et dicata claruerint adque ad omnium oculos ut imitanda 
 proponerentur, spectanda processerint: quid est, quod idem

 
 
 
 ipsi daemones, qui se huiusce modi uoluptatibus inmundos 
 esse spiritus confitentur, qui suis flagitiis et facinoribus, siue 
 indicatis siue simulatis, eorumque sibi celebratione petita ab 
 inpudentibus, extorta a pudentibus auctores se uitae scelestae 
 inmundaeque testantur, perhibentur tamen in adytis suis 
 secretisque penetralibus dare quaedam bona praecepta de 
 moribus quibusdam uelut electis sacratis suis? Quod si ita 
 est, hoc ipso callidior aduertenda est et conuincenda malitia 
 spirituum noxiorum. Tanta enim uis est probitatis et castitatis, 
 ut omnis uel paene omnis eius laude moueatur humana natura, 
 nec usque adeo sit turpitudine uitiosa, ut totum sensum 
 honestatis amiserit. Proinde malignitas daemonum, nisi alicubi 
 se, quem ad modum scriptum in nostris litteris nouimus, 
 transfiguret in angelos lucis, non inplet negotium 
 deceptionis. Foris itaque populis celeberrimo strepitu inpietas 
 inpura circumsonat, et intus paucis castitas simulata uix 
 sonat; praebentur propatula pudendis et secreta laudandis; decus 
 latet et dedecus patet; quod malum geritur omnes conuocat 
 spectatores, quod bonum dicitur uix aliquos inuenit auditores, 
 tamquam honesta erubescenda sint et inhonesta glorianda. 
 Sed ubi hoc nisi in daemonum templis? ubi nisi in fallaciae 
 deuersoriis? Illud enim fit, ut honestiores, qui pauci sunt, 
 capiantur; hoc autem, ne plures, qui sunt turpissimi, corrigantur. 
 
 Ubi et quando sacrati Caelestis audiebant castitatis praecepta, 
 nescimus; ante ipsum tamen delubrum, ubi simulacrum illud 
 locatum conspiciebamus, uniuersi undique confluentes et ubi 
 quisque poterat stantes ludos qui agebantur intentissimi

 

 
 
 
 spectabamus, intuentes alternante conspectu hinc meretriciam 
 pompam, illinc uirginem deam: illam suppliciter adorari, ante 
 illam turpia celebrari; non ibi pudibundos mimos, nullam uerecundiorem 
 scaenicam uidimus; cuncta obscenitatis inplebantur 
 officia. Sciebatur uirginali numini quid placeret, et exhibebatur 
 quod de templo domum matrona doctior reportaret. Nonnullae 
 pudentiores auertebant faciem ab inpuris motibus scaenicorum 
 et artem flagitii furtiua intentione discebant. Hominibus namque 
 uerecundabantur, ne auderent inpudicos gestus ore libero cernere; 
 sed multo minus audebant sacra eius, quam uenerabantur. 
 casto corde damnare. Hoc tamen palam discendum praebebatur 
 in templo, ad quod perpetrandum saltem secretum quaerebatur 
 in domo, mirante nimium, si ullus ibi erat, pudore mortalium, 
 quod humana flagitia non libere homines committerent, quae 
 aput deos etiam religiose discerent iratos habituri, nisi etiam 
 exhibere curarent. Quis enim alius spiritus occulto instinctu 
 nequissimas agitans mentes et instat faciendis adulteriis et 
 pascitur factis, nisi qui etiam sacris talibus oblectatur, constituens 
 in templis simulacra daemonum, amans in ludis 
 simulacra uitiorum, susurrans in occulto uerba iustitiae ad 
 decipiendos etiam paucos bonos, frequentans in aperto inuitamenta 
 nequitiae ad possidendos innumerabiles malos?

CAPUT XXVII. 
 Quanta euersione publicae disciplinae Romani dis suis placandis sacrauerint obscena ludorum. 
 Vir grauis et philosophaster Tullius aedilis futurus clamat 
 in auribus ciuitatis, inter cetera sui magistratus officia sibi

 

 
 
 
 Floram matrem ludorum celebritate placandam; qui ludi tanto 
 deuotius, quanto turpius celebrari solent. Dicit alio loco iam 
 consul in extremis periculis ciuitatis, et ludos per decem dies 
 factos, neque rem ullam quae ad placandos deos pertineret 
 praetermissam; quasi non satius erat tales deos inritare temperantia 
 quam placare luxuria, et eos honestate etiam ad 
 inimicitias prouocare quam tanta deformitate lenire. Neque 
 enim grauius fuerant quamlibet crudelissima inmanitate nocituri 
 homines, propter quos placabantur, quam nocebant ipsi, 
 cum uitiositate foedissima placarentur. Quando quidem ut 
 auerteretur quod metuebatur ab hoste in corporibus, eo modo 
 di conciliabantur, quo uirtus debellaretur in mentibus, qui 
 non obponerentur defensores obpugnatoribus moenium, nisi 
 prius fierent expugnatores morum bonorum. Hanc talium 
 numinum placationem petulantissimam inpurissimam inpudentissimam 
 nequissimam inmundissimam, cuius actores laudanda 
 Romanae uirtutis indoles honore priuauit, tribu mouit, agnouit 
 turpes, fecit infames, hanc, inquam, pudendam ueraeque religioni 
 auersandam et detestandam talium numinum placationem, [has] 
 fabulas in deos inlecebrosas adque criminosas, haec ignominiosa 
 deorum uel scelerate turpiterque facta uel sceleratius 
 turpiusque conficta oculis et auribus publicis ciuitas tota 
 discebat, haec commissa numinibus placere cernebat, et ideo 
 non solum illis exhibenda, sed sibi quoque imitanda credebat, 
 non illud nescio quid uelut bonum et honestum, quod tam

 

 
 
 
 paucis et tam occulte dicebatur (si tamen dicebatur), ut magis 
 ne innotesceret, quam ne non fieret, timeretur.

CAPUT XXVIII. 
 De Christianae religionis salubritate. 
 Ab istarum inmundissimarum potestatum tartareo iugo et 
 societate poenali erui per Christi nomen homines et in lucem 
 saluberrimae pietatis ab illa perniciosissimae inpietatis nocte 
 transferri queruntur et murmurant iniqui et ingrati et illo 
 nefario spiritu altius obstrictiusque possessi, quia populi confluunt 
 ad ecclesiam casta celebritate, honesta utriusque sexus 
 discretione, ubi audiant quam bene hic ad tempus uiuere debeant, 
 ut post hanc uitam beate semperque uiuere mereantur, 
 ubi sancta scriptura iustitiaeque doctrina de superiore 
 loco in conspectu omnium personante et qui faciunt audiant 
 ad praemium, et qui non faciunt audiant ad iudicium. Quo 
 etsi ueniunt quidam talium praeceptorum inrisores, omnis 
 eorum petulantia aut repentina mutatione deponitur, aut timore 
 uel pudore conprimitur. Nihil enim eis turpe ac flagitiosum 
 spectandum imitandumque proponitur, ubi ueri Dei aut praecepta 
 insinuantur aut miracula narrantur, aut dona laudantur 
 aut beneficia postulantur.

CAPUT XXVIIII. 
 De abiciendo cultu deorum cohortatio ad Romanos. 
 Haec potius concupisce o indoles Romana laudabilis o 
 progenies Regulorum Scaeuolarum Scipionum Fabriciorum;

 
 
 
 haec potius concupisce, haec ab illa turpissima uanitate et 
 fallacissima daemonum malignitate discerne. Si quid in te 
 laudabile naturaliter eminet, non nisi uera pietate purgatur 
 adque perficitur, inpietate autem disperditur et punitur. Nunc 
 iam elige quid sequaris, ut non in te, sed in Deo uero sine 
 ullo errore lauderis. Tunc enim tibi gloria popularis adfuit, 
 sed occulto diuinae prouidentiae iudicio uera religio quam 
 eligeres defuit. Expergiscere, dies est, sicut experrecta es in 
 quibusdam, de quorum uirtute perfecta et pro fide uera etiam 
 passionibus gloriamur, qui usquequaque aduersus potestates 
 inimicissimas confligentes easque fortiter moriendo uincentes 
 sanguine nobis hanc patriam peperere suo. Ad quam patriam 
 te inuitamus et exhortamur, ut eius adiciaris numero ciuium, 
 cuius quodam modo asylum est uera remissio peccatorum. 
 Non audias degeneres tuos Christo Christianisue detrahentes 
 et accusantes uelut tempora mala, cum quaerant tempora, 
 quibus non sit quieta uita, sed potius secura nequitia. Haec 
 tibi numquam nec pro terrena patria placuerunt. Nunc iam 
 caelestem arripe, pro qua minimum laborabis, et in ea ueraciter 
 semperque regnabis. Illic enim tibi non Vestalis focus, non 
 lapis Capitolinus, sed Deus unus et uerus 

 
 nec metas rerum nec tempora ponit, 
 Imperium sine fine dabit. 
 


 
 Noli deos falsos fallacesque requirere; abice potius adque 
 contemne in ueram emicans libertatem. Non sunt di, maligni 
 sunt spiritus, quibus aeterna tua felicitas poena est. Non

 

 
 
 
 tam Iuno Troianis, a quibus carnalem originem ducis, arces 
 uidetur inuidisse Romanas, quam isti daemones, quos adhuc 
 deos putas, omni generi hominum sedes inuident sempiternas. 
 Et tu ipsa non parua ex parte de talibus spiritibus iudicasti, 
 quando ludis eos placasti et per quos homines eosdem ludos 
 fecisti, infames esse uoluisti. Patere adseri libertatem tuam 
 aduersus inmundos spiritus, qui tuis ceruicibus inposuerant 
 sacrandam sibi et celebrandam ignominiam suam. Actores 
 criminum diuinorum remouisti ab honoribus tuis: supplica 
 Deo uero, ut a te remoueat illos deos, qui delectantur criminibus 
 suis, seu ueris, quod ignominiosissimum est, seu falsis. 
 quod malitiosissimum. Bene, quod tua sponte histrionibus et 
 scaenicis societatem ciuitatis patere noluisti; euigila plenius! 
 Nullo modo his artibus placatur diuina maiestas, quibus 
 humana dignitas inquinatur. Quo igitur pacto deos, qui talibus 
 delectantur obsequiis, haberi putas in numero sanctarum caelestium 
 potestatum, cum homines, per quos eadem aguntur 
 obsequia, non putasti habendos in numero qualiumcumque 
 ciuium Romanorum? Incomparabiliter superna est ciuitas 
 clarior, ubi uictoria ueritas, ubi dignitas sanctitas, ubi pax 
 felicitas, ubi uita aeternitas. Multo minus habet in sua societate 
 tales deos, si tu in tua tales homines habere erubuisti. 
 Proinde si ad beatam peruenire desideras ciuitatem, deuita 
 daemonum societatem. Indigne ab honestis coluntur, qui per 
 turpes placantur. Sic isti a tua pietate remoueantur purgatione 
 Christiana, quo modo illi a tua dignitate remoti sunt notatione 
 censoria. De bonis autem carnalibus, quibus solis mali perfrui 
 uolunt, et de malis carnalibus, quae sola perpeti nolunt, quod 
 neque in his habeant quam putantur habere isti daemones

 
 
 
 potestatem (quamquam si haberent, deberemus potius etiam 
 ista contemnere, quam propter ista illos colere et eos colendo 
 ad illa, quae nobis inuident, peruenire non posse), — tamen 
 nec in istis eos hoc ualere, quod hi putant, qui propter haec 
 eos coli oportere contendunt, deinceps uidebimus, ut hic sit 
 huius uoluminis modus.

CAPUT I. 
 
 De aduersitatibus, quas solas mali metuunt et quas semper passus est mundus, cum deos coleret. 
 Iam satis dictum arbitror de morum malis et animorum, 
 quae praecipue cauenda sunt, nihil deos falsos populo cultori 
 suo, quo minus eorum malorum aggere premeretur, subuenire 
 curasse, sed potius, ut maxime premeretur, egisse. Nunc de 
 illis malis uideo dicendum, quae sola isti perpeti nolunt, 
 qualia sunt fames morbus, bellum exspoliatio, captiuitas trucidatio, 
 et si qua similia iam in primo libro commemorauimus. 
 Haec enim sola mali deputant mala, quae non faciunt malos; 
 nec erubescunt inter bona, quae laudant, ipsi mali esse qui 
 laudant, magisque stomachantur, si uillam malam habeant, 
 quam si uitam, quasi hoc sit hominis maximum bonum, 
 habere bona omnia praeter se ipsum. Sed neque talia mala, 
 quae isti sola formidant, di eorum, quando ab eis libere colebantur, 
 ne illis acciderent obstiterunt. Cum enim uariis per

 
 
 
 diuersa temporibus ante aduentum Redemtoris nostri innumerabilibus 
 nonnullisque etiam incredibilibus cladibus genus 
 contereretur humanum, quos alios quam istos deos mundus 
 colebat, excepto uno populo Hebraeo et quibusdam extra 
 ipsum populum, ubicumque gratia diuina digni occultissimo 
 adque iustissimo Dei iudicio fuerunt? Verum ne nimis longum 
 faciam, tacebo aliarum usquequaque gentium mala grauissima: 
 quod ad Romam pertinet Romanumque imperium tantum loquar, 
 id est ad ipsam proprie ciuitatem et quaecumque illi terrarum 
 uel societate coniunctae uel condicione subiectae sunt, quae 
 sint perpessae ante aduentum Christi, cum iam ad eius quasi 
 corpus rei publicae pertinerent.

CAPUT II. 
 An di, qui et a Romanis et a Graecis similiter colebantur, causas habuerint, quibus Ilium paterentur exscindi. 
 Primum ipsa Troia uel Ilium, unde origo est populi Romani, 
 (neque enim praetereundum aut dissimulandum est, quod et 
 in primo libro adtigi) eosdem habens deos et colens quur a 
 Graecis uictum, captum adque deletum est? Priamo, inquiunt, 
 sunt reddita Laomedontea paterna periuria\'. Ergo uerum est, 
 quod Apollo adque Neptunus eidem Laomedonti mercennariis 
 operibus seruierunt? Illis quippe promisisse mercedem falsumque 
 iurasse perhibetur. Miror Apollinem nominatum diuinatorem 
 in tanto opificio laborasse nescientem quod Laomedon 
 fuerat promissa negaturus. Quamquam nec ipsum Neptunum, 
 patruum eius, fratrem Iouis, regem maris, decuit ignarum

 

 
 
 
 esse futurorum. Nam hunc Homerus de stirpe Aeneae, a cuius 
 posteris [condita] Roma est, cum ante illam urbem conditam 
 idem poeta fuisse dicatur, inducit magnum aliquid diuinantem, 
 quem etiam nube rapuit, ut dicit, ne ab Achille occideretur, 
 
 cuperet cum uertere ab imo, 
 

 quod aput Vergilium confitetur, 

 
 Structa suis manibus periurae moenia Troiae. 
 

 Nescientes igitur tanti di, Neptunus et Apollo, Laomedontem 
 sibi negaturum esse mercedem, structores moenium Troianorum 
 gratis et ingratis fuerunt. Videant ne grauius sit tales deos 
 credere quam dis talibus peierare. Hoc enim nec ipse Homerus 
 facile credidit, qui Neptunum quidem contra Troianos, 
 Apollinem autem pro Troianis pugnantem facit, cum illo 
 periurio ambos fabula narret offensos. Si igitur fabulis credunt, 
 erubescant talia colere numina; si fabulis non credunt, non 
 obtendant Troiana periuria, aut mirentur deos periuria punisse 
 Troiana, amasse Romana. Unde enim coniuratio Catilinae in 
 tanta tamque corrupta ciuitate habuit etiam eorum grandem 
 copiam, quos manus adque lingua periurio aut sanguine 
 ciuili alebat? Quid enim aliud totiens senatores corrupti in 
 iudiciis, totiens populus in suffragiis uel in quibusque causis, 
 quae aput eum contionibus agebantur, nisi etiam peierando 
 peccabant? Namque corruptissimis moribus ad hoc mos 
 iurandi seruabatur antiquus, non ut ab sceleribus metu religionis 
 prohiberentur, sed ut periuria quoque sceleribus ceteris 
 adderentur.

CAPUT III. 
 Non potuisse offendi deos Paridis adulterio, quod inter ipsos traditur frequentatum. 
 Nulla itaque causa est, quare di, quibus, ut dicunt, steterat 
 illud imperium, cum a Graecis praeualentibus probentur uicti, 
 Troianis peierantibus fingantur irati. Nec adulterio Paridis, 
 ut rursus a quibusdam defenduntur, ut Troiam desererent, 
 suscensuerunt. Auctores enim doctoresque peccatorum esse 
 adsolent, non ultores. \'Urbem Romam, inquit Sallustius, sicuti 
 ego accepi, condidere adque habuere initio Troiani, qui Aenea 
 duce profugi sedibus incertis uagabantur\'. Si ergo adulterium 
 Paridis uindicandum numina censuerunt, aut magis in Romanis 
 aut certe etiam in Romanis puniendum fuit, quia Aeneae 
 mater hoc fecit. Sed quo modo in illo illud flagitium oderant, 
 qui in sua socia Venere non oderant (ut alia omittam) quod 
 cum Anchise commiserat, ex quo Aenean pepererat? An quia 
 illud factum est indignante Menelao, illud autem concedente 
 Vulcano? Di enim, credo, non zelant coniuges suas usque 
 adeo, ut eas etiam cum hominibus dignentur habere communes. 
 Inridere fabulas fortassis existimor nec grauiter agere tanti 
 ponderis causam. Non ergo credamus, si placet, Aenean esse 
 Veneris filium: ecce concedo, si nec Romulum Martis. Si 
 autem illud, quur non et illud? An deos [fas est] hominibus 
 feminis, mares autem homines deabus misceri nefas? Dura 
 uel potius non credenda condicio, quod ex iure Veneris in

 

 
 
 
 concubitu Marti licuit, hoc in iure suo ipsi Veneri non licere. 
 At utrumque firmatum est auctoritate Romana. Neque enim 
 minus credidit recentior Caesar auiam Venerem quam patrem 
 antiquior Romulus Martem.

CAPUT IIII. 
 De sententia Varronis, qua utile esse dixit, ut se homines dis genitos mentiantur. 
 Dixerit aliquis: Itane tu ista credis? Ego uero ista non 
 credo. Nam et uir doctissimus eorum Varro falsa haec esse, 
 quamuis non audacter neque fidenter, paene tamen fatetur. 
 Sed utile ciuitatibus esse dicit, ut se uiri fortes, etiamsi 
 falsum sit, dis genitos esse credant, ut eo modo animus 
 humanus uelut diuinae stirpis fiduciam gerens res magnas 
 adgrediendas praesumat audacius, agat uehementius et ob hoc 
 inpleat ipsa securitate felicius. Quae Varronis sententia expressa, 
 ut potui, meis uerbis cernis quam latum locum aperiat 
 falsitati, ubi intellegamus plura iam sacra et quasi religiosa 
 potuisse confingi, ubi putata sunt ciuibus etiam de ipsis dis 
 prodesse mendacia.

CAPUT V. 
 Non probari quod di adulterium Paridis punierint, quod in Romuli matre non ulti sunt. 
 Sed utrum potuerit Venus ex concubitu Anchisae Aenean 
 parere uel Mars ex concubitu filiae Numitoris Romulum 
 gignere, in medio relinquamus. Nam paene talis quaestio etiam

 

 

 
 
 
 de scripturis nostris oboritur, qua quaeritur, utrum praeuaricatores 
 angeli cum filiabus hominum concubuerint, unde 
 natis gigantibus, hoc est nimium grandibus ac fortibus uiris, 
 tunc terra conpleta est. Proinde ad utrumque interim modo 
 nostra disputatio referatur. Si enim uera sunt, quae aput illos 
 de matre Aeneae et de patre Romuli lectitantur, quo modo 
 possunt dis adulteria displicere hominum, quae in se ipsis 
 concorditer ferunt? Si autem falsa sunt, ne sic quidem possunt 
 irasci ueris adulteriis humanis, qui etiam falsis delectantur 
 suis. Huc accedit, quoniam, si illud de Marte non creditur, 
 ut hoc quoque de Venere non credatur, nullo diuini concubitus 
 obtentu matris Romuli causa defenditur. Fuit autem 
 sacerdos illa Vestalis, et ideo di magis in Romanos sacrilegum 
 illud flagitium quam in Troianos Paridis adulterium uindicare 
 debuerunt. Nam et ipsi Romani antiqui in stupro detectas 
 Vestae sacerdotes uiuas etiam defodiebant, adulteras autem 
 feminas, quamuis aliqua damnatione, nulla tamen morte plectebant: 
 usque adeo grauius quae putabant adyta diuina quam 
 humana cubilia uindicabant.

CAPUT VI. 
 De parricidio Romuli, quod di non uindicarunt. 
 Aliud adicio, quia, si peccata hominum illis numinibus 
 displicerent, ut offensi Paridis facto desertam Troiam ferro 
 ignibusque donarent, magis eos contra Romanos moueret 
 Romuli frater occisus quam contra Troianos Graecus maritus 
 inlusus; magis inritaret parricidium nascentis quam regnantis

 

 
 
 
 adulterium ciuitatis. Nec ad causam, quam nunc agimus, 
 interest, utrum hoc fieri Romulus iusserit aut Romulus fecerit, 
 quod multi inpudentia negant, multi pudore dubitant, multi 
 dolore dissimulant. Nec nos itaque in ea re diligentius requirenda 
 per multorum scriptorum perpensa testimonia demoremur: 
 Romuli fratrem palam constat occisum, non ab hostibus, \' 
 non ab alienis. Si aut perpetrauit aut imperauit hoc Romulus, 
 magis ipse fuit Romanorum quam Paris Troianorum caput; 
 quur igitur Troianis iram deorum prouocauit ille alienae coniugis 
 raptor, et eorundem deorum tutelam Romanis inuitauit 
 iste sui fratris extinctor? Si autem illud scelus a facto imperioque 
 Romuli alienum est: quoniam debuit utique uindicari, 
 tota hoc illa ciuitas fecit, quod tota contemsit, et non iam 
 fratrem, sed patrem, quod est peius, occidit. Uterque enim 
 fuit conditor, ubi alter scelere ablatus non permissus est esse 
 regnator. Non est, ut arbitror, quod dicatur quid mali Troia 
 meruerit, ut eam di desererent, quo posset extingui, et quid 
 boni Roma, ut eam di inhabitarent, quo posset augeri; nisi 
 quod uicti inde fugerunt et se ad istos, quos pariter deciperent, 
 contulerunt; immo uero et illic manserunt ad eos more suo 
 decipiendos, qui rursus easdem terras habitarent, et hic easdem 
 artes fallaciae suae magis etiam exercendo maioribus honoribus 
 gloriati sunt.

CAPUT VII. 
 De euersione Ilii, quod dux Marii Fimbria excidit. 
 Certe enim ciuilibus iam bellis scatentibus quid miserum 
 commiserat Ilium, ut a Fimbria, Marianarum partium homine 
 pessimo, euerteretur, multo ferocius adque crudelius quam 
 olim a Graecis? Nam tunc et multi inde fugerunt et multi 
 captiuati saltem in seruitute uixerunt; porro autem Fimbria 
 prius edictum proposuit, ne cui parceretur, adque urbem

 

 
 
 
 totam cunctosque in ea homines incendio concremauit. Hoc 
 meruit Ilium non a Graecis quos sua inritauerat iniquitate, 
 sed a Romanis quos sua calamitate propagauerat, dis illis 
 communibus ad haec repellenda nihil iuuantibus seu, quod 
 uerum est, nihil ualentibus. Numquid et tunc 
 
 Abscessere omnes adytis arisque relictis 
 Di, 
 

 quibus illud oppidum steterat post antiquos Graecorum ignes 
 ruinasque reparatum? Si autem abscesserant, causam requiro, 
 et oppidanorum quidem quanto inuenio meliorem, tanto deteriorem 
 deorum. Illi enim contra Fimbriam portas clauserant, 
 ut Syllae seruarent integram ciuitatem; hinc eos iratus incendit 
 uel potius penitus extinxit. Adhuc autem meliorum partium 
 ciuilium Sylla dux fuit, adhuc armis rem publicam recuperare 
 moliebatur; horum bonorum initiorum nondum malos euentus 
 habuit. Quid ergo melius ciues urbis illius facere potuerunt, 
 quid honestius, quid fidelius, quid Romana parentela dignius 
 quam meliori causae Romanorum ciuitatem seruare et contra 
 parricidam Romanae rei publicae portas claudere? At hoc eis 
 in quantum exitium uerterit, adtendant defensores deorum. 
 Deseruerint di adulteros Iliumque flammis Graecorum reliquerint, 
 ut ex eius cineribus Roma castior nasceretur: quur et 
 postea deseruerunt eandem ciuitatem Romanis cognatam, non 
 rebellantem aduersus Romam nobilem filiam, sed iustioribus eius 
 partibus fidem constantissimam piissimamque seruantem, eamque 
 delendam reliquerunt non Graecorum uiris fortibus, sed uiro 
 spurcissimo Romanorum? Aut si displicebat dis causa partium

 
 
 
 Syllanarum, cui seruantes urbem miseri portas clauserant: 
 quur eidem Syllae tanta bona promittebant et praenuntiabant? 
 An et hic agnoscuntur adulatores felicium potius quam infelicium 
 defensores? Non ergo Ilium etiam tunc, ab eis cum 
 desereretur, euersum est. Nam daemones ad decipiendum 
 semper uigilantissimi, quod potuerunt, fecerunt. Euersis quippe 
 et incensis omnibus cum oppido simulacris solum Mineruae 
 sub tanta ruina templi illius, ut scribit Liuius, integrum 
 stetisse perhibetur, non ut [diceretur] 

 
 Di patrii, quorum semper sub numine Troia est, 
 

 ad eorum laudem, sed ne diceretur: 


 
 Excessere omnes adytis arisque relictis 
 Di, 
 

 ad eorum defensionem. Illud enim posse permissi sunt, non 
 unde probarentur potentes, sed unde praesentes conuincerentur.

CAPUT VIII. 
 An debuerit dis Iliacis Roma committi. 
 ,Dis itaque Iliacis post Troiae ipsius documentum qua 
 tandem prudentia Roma custodienda commissa est? Dixerit 
 quispiam iam eos Romae habitare solitos, quando expugnante 
 Fimbria cecidit Ilium. Unde ergo stetit Mineruae simulacrum? 
 Deinde, si aput Romam erant, quando Fimbria deleuit ilium, 
 fortasse aput Ilium erant,. quando a Gallis ipsa Roma capta 
 et incensa est; sed ut sunt auditu acutissimi motuque celerrimi, 
 ad uocem anseris cito redierunt, ut saltem Capitolinum collem, 
 qui remanserat, tuerentur; ceterum ad alia defendenda serius 
 sunt redire commoniti.

CAPUT VIIII. 
 An illam pacem, quae sub Numae regno fuit, deos praestitisse credendum sit. 
 Hi etiam Numam Pompilium successorem Romuli adiuuisse 
 creduntur, ut toto regni sui tempore pacem haberet et Iani 
 portas, quae bellis patere adsolent, clauderet, eo merito scilicet, 
 quia Romanis multa sacra constituit. Illi uero homini pro 
 tanto otio gratulandum fuit, si modo id rebus salubribus 
 scisset inpendere et perniciosissima curiositate neglecta Deum 
 uerum uera pietate perquirere. Nunc autem non ei di contulerunt 
 illud otium, sed eum minus fortasse decepissent, si 
 otiosum minime repperissent. Quanto enim minus eum occupatum 
 inuenerunt, tanto magis ipsi occupauerunt. Nam quid 
 ille molitus sit et quibus artibus deos tales sibi uel illi 
 ciuitati consociare potuerit, Varro prodit, quod, si Domino 
 placuerit, suo diligentius disseretur loco. Modo autem quia 
 de beneficiis eorum quaestio est: magnum beneficium est 
 pax, sed Dei ueri beneficium est, plerumque etiam sicut 
 sol, sicut pluuia uitaeque alia subsidia super ingratos 
 et nequam. Sed si hoc tam magnum bonum di illi Romae 
 uel Pompilio contulerunt, quur imperio Romano per ipsa 
 tempora laudabilia id numquam postea praestiterunt? An 
 utiliora erant sacra, cum instituerentur, quam cum instituta 
 celebrarentur? Atqui tunc nondum erant, sed ut essent addebantur; 
 postea uero iam erant, quae ut prodessent custodiebantur. 
 Quid ergo est, quod illi quadraginta tres uel, ut alii 
 uolunt, triginta et nouem anni in tam longa pace transacti

 

 
 
 
 sunt regnante Numa, et postea sacris institutis disque ipsis, 
 qui eisdem sacris fuerant inuitati, iam praesidibus adque 
 tutoribus uix post tam multos annos ab Urbe condita usque 
 ad Augustum pro magno miraculo unus commemoratur annus 
 post primum bellum Punicum, quo belli portas Romani 
 claudere potuerunt?

CAPUT X. 
 An optandum fuerit, ut tanta bellorum rabie Romanum augeretur imperium, cum eo studio, quo sub Numa actum est, et quietum esse potuisset et tutum. 
 An respondent, quod nisi adsiduis sibique continuo succedentibus 
 bellis Romanum imperium tam longe lateque non 
 posset augeri et tam grandi gloria diffamari? Idonea uero 
 causa! Ut magnum esset imperium, quur esse deberet inquietum? 
 Nonne in corporibus hominum satius est modicam 
 staturam cum sanitate habere quam ad molem aliquam giganteam 
 perpetuis adflictionibus peruenire, nec cum perueneris 
 requiescere, sed quanto grandioribus membris, tanto maioribus 
 agitari malis? Quid autem mali esset, ac non potius plurimum 
 boni, si ea tempora perdurarent, quae perstrinxit Sallustius, 
 ubi ait: \'Igitur initio reges (nam in terris nomen imperii id 
 primum fuit) diuersi pars ingenium, alii corpus exercebant; 
 etiamtum uita hominum sine cupiditate agitabatur, sua cuique 
 satis placebant\'. An ut tam multum augeretur imperium, debuit 
 fieri quod Vergilius detestatur, dicens: 

 
 Deterior donec paulatim et decolor aetas 
 Et belli rabies et amor successit habendi? 
 



 

 
 
 
 Sed plane pro tantis bellis susceptis et gestis iusta defensio 
 Romanorum est, quod inruentibus sibi inportune inimicis 
 resistere cogebat non auiditas adipiscendae laudis humanae, 
 sed necessitas tuendae salutis et libertatis. Ita sit plane. Nam 
 postquam res eorum, sicut scribit ipse Sallustius, legibus 
 moribus agris aucta satis prospera satisque pollens uidebatur, 
 sicut pleraque mortalium habentur, inuidia ex opulentia orta 
 est. Igitur reges populique finitimi bello tentare; pauci ex 
 amicis auxilio esse, nam ceteri metu perculsi a periculis 
 aberant. At Romani domi militiaeque intenti festinare parare, 
 alius alium hortari, hostibus obuiam ire, libertatem patriam 
 parentesque armis tegere. Post ubi pericula uirtute propulerant, 
 sociis adque amicis auxilia portabant magisque dandis quam 
 accipiendis beneficiis amicitias parabant). Decenter his artibus 
 Roma creuit. Sed regnante Numa, ut tam longa pax esset, 
 utrum inruebant inprobi belloque tentabant, an nihil eorum 
 fiebat, ut posset pax illa persistere? Si enim bellis etiam 
 tum Roma lacessebatur nec armis arma obuia ferebantur: 
 quibus modis agebatur, ut nulla pugna superati, nullo Martio 
 impetu territi sedarentur inimici, his modis semper ageretur 
 et semper Roma clausis Iani portis pacata regnaret. Quod si 
 in potestate non fuit, non ergo Roma pacem habuit, quamdiu 
 di eorum, sed quamdiu homines finitimi circumquaque uoluerunt, 
 qui eam nullo bello prouocauerunt; nisi forte di tales 
 etiam id homini uendere audebunt, quod alius homo uoluit 
 siue noluit. Interest quidem iam uitio proprio, malas mentes 
 quatenus sinantur isti daemones uel terrere uel excitare; sed

 

 
 
 
 I 
 si semper hoc possent nec aliud secretiore ac superiore 
 potestate contra eorum conatum saepe aliter ageretur, semper 
 in potestate haberent paces bellicasque uictorias, quae semper 
 fere per humanorum animorum motus accidunt; quas tamen 
 plerumque contra eorum fieri uoluntatem non solae fabulae 
 multa mentientes et uix ueri aliquid uel indicantes uel significantes, 
 sed etiam ipsa Romana confitetur historia.

CAPUT XI. 
 De simulacro Cumani Apollinis, cuius fletus cre- creditus est cladem Graecorum, quibus opitulari non poterat, indicasse. 
 Neque enim aliunde Apollo ille Cumanus, cum aduersus 
 Achiuos regemque Aristonicum bellaretur, quatriduo fleuisse 
 nuntiatus est; quo prodigio haruspices territi cum id simulacrum 
 in mare putauissent esse proiciendum, Cumani senes 
 intercesserunt adque rettulerunt tale prodigium et Antiochi et 
 Persis bello in eodem apparuisse figmento, et quia Romanis 
 feliciter prouenisset, ex senatus consulto eidem Apollini suo 
 dona missa esse testati sunt. Tunc uelut peritiores acciti 
 haruspices responderunt simulacri Apollinis fletum ideo prosperum 
 esse Romanis, quoniam Cumana colonia Graeca esset, 
 suisque terris, unde accitus esset, id est ipsi Graeciae, luctum 
 et cladem Apollinem significasse plorantem. Deinde mox regem 
 Aristonicum uictum et captum esse nuntiatum est, quem 
 uinci utique Apollo nolebat et dolebat et hoc sui lapidis etiam 
 lacrimis indicabat. Unde non usquequaque incongrue quamuis

 
 
 
 fabulosis, tamen ueritati similibus mores daemonum describuntur 
 carminibus poetarum. Nam Camillam Diana doluit 
 aput Vergilium et Pallantem moriturum Hercules fleuit. Hinc 
 fortassis et Numa Pompilius pace abundans, sed quo donante 
 nesciens nec requirens, cum cogitaret otiosus, quibusnam dis 
 tuendam Romanam salutem regnumque committeret, nec uerum 
 illum adque omnipotentem summum Deum curare opinaretur 
 ista terrena, adque recoleret Troianos deos, quos Aeneas aduexerat, 
 neque Troianum neque Lauiniense ab ipso Aenea 
 conditum regnum diu conseruare potuisse: alios prouidendos 
 existimauit, quos illis prioribus, qui siue cum Romulo iam 
 Romam transierant, siue quandoque Alba euersa fuerant transituri, 
 uel tamquam fugitiuis custodes adhiberet uel tamquam 
 inualidis adiutores.

CAPUT XII. 
 Quantos sibi deos Romani praeter constitutionem Numae adiecerint, quorum eos numerositas nihil iuuerit. 
 Nec his sacris tamen Roma dignata est esse contenta, quae 
 tam multa illic Pompilius constituerat. Nam ipsius summum 
 templum nondum habebat Iouis; rex quippe Tarquinius ibi 
 Capitolium fabricauit; Aesculapius autem ab Epidauro ambiuit 
 ad Romam, ut peritissimus medicus in urbe nobilissima artem 
 gloriosius exerceret; Mater etiam deum nescio unde a Pessinunte. 
 Indignum enim erat, ut, cum eius filius iam colli 
 Capitolino praesideret, adhuc ipsa in loco ignobili latitaret.

 

 
 
 
 Quae tamen si omnium deorum mater est, non solum secuta 
 est Romam quosdam filios suos, uerum et alios praecessit 
 etiam secuturos. Miror sane, si ipsa peperit Cynocephalum, 
 qui longe postea uenit ex Aegypto. Utrum etiam dea Febris 
 ex illa nata sit, uiderit Aesculapius pronepos eius; sed undecumque 
 nata sit, non, opinor, audebunt eam dicere ignobilem 
 di peregrini deam ciuem Romanam. Sub hoc tot deorum 
 praesidio (quos numerare quis potest, indigenas et alienigenas, 
 caelites terrestres infernos, marinos fontanos fluuiales, et, ut 
 Varro dicit, certos adque incertos, in omnibusque generibus 
 deorum, sicut in animalibus, mares et feminas?) — sub hoc 
 ergo tot deorum praesidio constituta Roma non tam magnis 
 et horrendis cladibus, quales ex multis paucas commemorabo, 
 agitari adfligique debuit. Nimis enim multos deos grandi fumo 
 suo tamquam signo dato ad tuitionem congregauerat, quibus 
 templa altaria, sacrificia sacerdotes instituendo adque praebendo 
 summum uerum Deum, cui uni haec rite gesta debentur, 
 offenderet. Et felicior quidem cum paucioribus uixit, sed quanto 
 maior facta est, sicut nauis nautas, tanto plures adhibendos 
 putauit; credo, desperans pauciores illos, sub quibus in conparationem 
 peioris uitae melius uixerat, non sufficere ad opitulandum 
 granditati suae. 
 
 Primo enim sub ipsis regibus, excepto Numa Pompilio, de 
 quo iam supra locutus sum, quantum malum discordiosi 
 certaminis fuit, quod fratrem Romuli coegit occidi!

CAPUT XIII. 
 Quo iure, quo foedere Romani obtinuerint prima coniugia. 
 

 
 Quo modo nec Iuno, quae cum Ioue suo iam fouebat 
 Romanos rerum dominos gentemque togatam, 
 

 nec Venus ipsa Aeneidas suos potuit adiuuare, ut bono et 
 aequo more coniugia mererentur, cladesque tanta inruit huius 
 inopiae, ut ea dolo raperent moxque conpellerentur pugnare 
 cum soceris, ut miserae feminae nondum ex iniuria maritis 
 conciliatae iam parentum sanguine dotarentur? At enim uicerunt 
 in hac conflictione Romani uicinos suos. Quantis et quam 
 multis utrimque uulneribus et funeribus tam propinquorum et 
 confinium istae uictoriae constiterunt! Propter unum Caesarem 
 socerum et unum generum eius Pompeium iam mortua Caesaris 
 filia, uxore Pompei, quanto et quam iusto doloris instinctu 
 Lucanus exclamat: 

 
 Bella per Emathios plus quam ciuilia campos 
 Iusque datum sceleri canimus. 
 

 Vicerunt ergo Romani, ut strage socerorum manibus cruentis 
 ab eorum filiabus amplexus miserabiles extorquerent, nec illae 
 auderent flere patres occisos, ne offenderent uictores maritos, 
 quae adhuc illis pugnantibus pro quibus facerent uota nesciebant. 
 Talibus nuptiis populum Romanum non Venus, sed 
 Bellona donauit; aut fortassis Allecto illa inferna furia iam 
 eis fauente Iunone plus in illos habuit licentiae, quam cum 
 eius precibus contra Aenean fuerat excitata. Andromacha

 

 
 
 
 felicius captiuata est, quam illa conubia Romana nupserunt. 
 Licet seruiles, tamen post eius amplexus nullum Troianorum 
 Pyrrhus occidit; Romani autem soceros interficiebant in proeliis, 
 quorum iam filias amplexabantur in thalamis. Illa uictori 
 subdita dolere tantum suorum mortem potuit, non timere; 
 illae sociatae bellantibus parentum suorum mortes procedentibus 
 uiris timebant, redeuntibus dolebant, nec timorem 
 habentes liberum nec dolorem. Nam propter interitum ciuium 
 propinquorum, fratrum parentum aut pie cruciabantur. aut 
 crudeliter laetabantur uictoriis maritorum. Huc accedebat, 
 quod, ut sunt alterna bellorum, aliquae parentum ferro amiserunt 
 uiros, aliquae utrorumque ferro et parentes et uiros. 
 Neque enim et aput Romanos parua fuerunt illa discrimina, si 
 quidem ad obsidionem quoque peruentum est ciuitatis clausisque 
 portis se tuebantur; quibus dolo apertis admissisque 
 hostibus intra moenia in ipso foro scelerata et nimis atrox 
 inter generos socerosque pugna commissa est, et raptores illi 
 etiam superabantur et crebro fugientes inter domos suas 
 grauius foedabant pristinas, quamuis et ipsas pudendas lugendasque 
 uictorias. Hic tamen Romulus de suorum iam uirtute 
 desperans Iouem orauit ut starent, adque ille hac occasione 
 nomen Statoris inuenit; nec finis esset tanti mali, nisi raptae 
 illae laceratis crinibus emicarent et prouolutae parentibus 
 iram eorum iustissimam non armis uictricibus, sed supplici 
 pietate sedarent. Deinde [Titum] Tatium regem Sabinorum 
 socium regni Romulus ferre conpulsus est, germani consortis 
 inpatiens: sed quando et istum diu toleraret, qui fratrem 
 geminumque non pertulit? Unde et ipso interfecto, ut maior 
 deus esset, regnum solus obtinuit. Quae sunt ista iura nuptiarum, 
 quae inritamenta bellorum, quae foedera germanitatis

 
 
 
 adfinitatis, societatis diuinitatis? quae postremo sub tot dis 
 tutoribus uita ciuitatis? Vides quanta hinc dici et quam multa 
 possent, nisi quae supersunt nostra curaret intentio et sermo 
 in alia festinaret.

CAPUT XIIII. 
 De inpietate belli, quod Albanis Romani intulerunt, et de uictoria dominandi libidine adepta. 
 Quid deinde post Numam sub aliis regibus? Quanto malo 
 non solum suo, sed etiam Romanorum in bellum Albani prouocati 
 sunt, quia uidelicet pax Numae tam longa uiluerat! 
 Quam crebrae strages Romani Albanique exercitus fuerunt et 
 utriusque comminutio ciuitatis! Alba namque illa, quam filius 
 Aeneae creauit Ascanius, Romae mater proprior ipsa quam 
 Troia, a Tullo Hostilio rege prouocata conflixit, confligens 
 autem et adflicta est et adfiixit, donec multorum taederet pari 
 defectione certaminum. Tunc euentum belli de tergeminis 
 hinc adque inde fratribus placuit experiri; a Romanis tres 
 Horatii, ab Albanis autem tres Curiatii processerunt; a Curiatiis 
 tribus Horatii duo, ab uno autem Horatio tres Curiatii superati 
 et extincti sunt. Ita Roma extitit uictrix ea clade etiam in 
 certamine extremo, ut de sex unus rediret domum. Cui 
 damnum in utrisque, cui luctus, nisi Aeneae stirpi nisi Ascanii 
 posteris, nisi proli Veneris nisi nepotibus Iouis? Nam et hoc 
 plus quam ciuile bellum fuit, quando filia ciuitas cum ciuitate 
 matre pugnauit. Accessit aliud huic tergeminorum pugnae 
 ultimae atrox adque horrendum malum. Nam ut erant ambo 
 populi prius amici (uicini quippe adque cognati), uni Curiatiorum 
 desponsata fuerat Horatiorum soror; haec postea quam 
 sponsi spolia in uictore fratre conspexit, ab eodem fratre,

 
 
 
 quoniam fleuit, occisa est. Humanior huius unius feminae 
 quam uniuersi populi Romani mihi fuisse uidetur adfectus. 
 Illa quem uirum iam fide media retinebat, aut forte etiam 
 ipsum fratrem dolens, qui eum occiderat cui sororem promiserat, 
 puto quod non culpabiliter fleuerit. Unde enim aput 
 Vergilium pius Aeneas laudabiliter dolet hostem etiam sua 
 peremtum manu? Unde Marcellus Syracusanam ciuitatem 
 recolens eius paulo ante culmen et gloriam sub manus suas 
 subito concidisse communem cogitans condicionem flendo 
 miseratus est? Quaeso ab humano inpetremus adfectu, ut 
 femina sponsum suum a fratre suo peremtum sine crimine 
 fleuerit, si uiri hostes a se uictos etiam cum laude fleuerunt. 
 Ergo sponso a fratre inlatam mortem quando femina illa 
 flebat, tunc se contra matrem ciuitatem tanta strage bellasse 
 et tanta hinc et inde cognati cruoris effusione uicisse Roma 
 gaudebat. 
 
 Quid mihi obtenditur nomen laudis nomenque uictoriae? 
 Remotis obstaculis insanae opinionis facinora nuda cernantur, 
 nuda pensentur, nuda iudicentur. Causa dicatur Albae, sicut 
 Troiae adulterium dicebatur. Nulla talis, nulla similis inuenitur; 
 tantum ut resides moueret 

 
 Tullus in arma uiros et iam desueta triumphis 
 Agmina. 

 
 Illo itaque uitio tantum scelus perpetratum est socialis belli 
 adque cognati, quod uitium Sallustius magnum transeunter 
 adtingit. Cum enim laudans breuiter antiquiora commemorasset 
 tempora, quando uita hominum sine cupiditate agitabatur et 
 sua cuique satis placebant: (Postea uero, inquit, quam in 
 Asia Cyrus, in Graecia Lacedaemonii et Athenienses coepere

 

 
 
 
 urbes adque nationes subigere, libidinem dominandi causam 
 belli habere, maximam gloriam in maximo imperio putare\', 
 et cetera quae ipse instituerat dicere. Mihi huc usque satis 
 sit eius uerba posuisse. Libido ista dominandi magnis malis 
 agitat et conterit humanum genus. Hac libidine Roma tunc 
 uicta Albam se uicisse triumphabat et sui sceleris laudem 
 gloriam nominabat, quoniam laudatur, inquit scriptura 
 nostra, peccator in desideriis animae suae et qui 
 iniqua gerit benedicitur. Fallacia igitur tegmina et 
 deceptoriae dealbationes auferantur a rebus, ut sincero inspiciantur 
 examine. Nemo mihi dicat: magnus ille adque ille, quia 
 cum illo [et illo] pugnauit et uicit. Pugnant etiam gladiatores, 
 uincunt etiam ipsi, habet praemia laudis et illa crudelitas; 
 sed puto esse satius cuiuslibet inertiae poenas luere quam 
 illorum armorum quaerere gloriam. Et tamen si in harenam 
 procederent pugnaturi inter se gladiatores, quorum alter filius, 
 alter esset pater, tale spectaculum quis ferret? quis non 
 auferret? Quo modo ergo gloriosum alterius matris, alterius 
 filiae ciuitatis inter se armorum potuit esse certamen? An 
 ideo diuersum fuit, quod harena illa non fuit, et latiores 
 campi non duorum gladiatorum, sed in duobus populis multorum 
 funeribus inplebantur, nec amphitheatro cingebantur 
 illa certamina, sed uniuerso orbe et tunc uiuis et posteris, quo 
 usque ista fama porrigitur, inpium spectaculum praebebatur? 
 
 Vim tamen patiebantur studii sui di illi praesides imperii 
 Romani et talium certaminum tamquam theatrici spectatores,

 

 
 
 
 donec Horatiorum soror propter Curiatios tres peremtos etiam 
 ipsa tertia ex altera parte fraterno ferro duobus fratribus 
 adderetur, ne minus haberet mortium etiam Roma quae 
 uicerat. Deinde ad fructum uictoriae Alba subuersa est, ubi 
 post Ilium, quod Graeci euerterunt, et post Lauinium, ubi 
 Aeneas regnum peregrinum adque fugitiuum constituerat, 
 tertio loco habitauerant numina illa Troiana. Sed more suo 
 etiam inde iam fortasse migrauerant, ideo deleta est. Discesserant 
 uidelicet omnes adytis arisque relictis di, quibus imperium 
 illud steterat. Discesserant sane ecce iam tertio, ut eis quarta 
 Roma prouidentissime crederetur. Displicuerat enim et Alba, 
 ubi Amulius expulso fratre, et Roma placuerat, ubi Romulus 
 occiso fratre regnauerat. Sed antequam Alba dirueretur, transfusus 
 est, inquiunt, populus eius in Romam, ut ex utraque 
 una ciuitas fieret. Esto, ita factum sit; urbs tamen ilia, 
 Ascanii regnum et tertium domicilium Troianorum deorum, 
 ab urbe filia mater euersa est; ut autem belli reliquiae ex 
 duobus populis unum facerent, miserabile coagulum multus 
 ante fusus utriusque sanguis fuit. Quid iam singillatim dicam 
 sub ceteris regibus totiens eadem bella renouata, quae uictoriis 
 finita uidebantur, et tantis stragibus iterum iterumque confecta, 
 iterum iterumque post foedus et pacem inter soceros et 
 generos et eorum stirpem posterosque repetita? Non paruum 
 indicium calamitatis huius fuit, quod portas belli nullus clausit 
 illorum. Nullus ergo illorum sub tot dis praesidibus in pace 
 regnauit.

CAPUT XV. 
 Qualis Romanorum regum uita adque exitus fuerit. 
 Ipsorum autem regum qui exitus fuerunt? De Romulo 
 uiderit adulatio fabulosa, qua perhibetur receptus in caelum;

 

 

 
 
 
 uiderint quidam scriptores eorum, qui eum propter ferocitatem 
 a senatu discerptum esse dixerunt subornatumque 
 nescio quem Iulium Proculum, qui eum sibi apparuisse diceret 
 eumque per se populo mandasse Romano, ut inter numina 
 coleretur, eoque modo populum, qui contra senatum intumescere 
 coeperat, repressum adque sedatum. Acciderat enim et 
 solis defectio, quam certa ratione sui cursus effectam inperita 
 nesciens multitudo meritis Romuli tribuebat. Quasi uero si 
 luctus ille solis fuisset, non magis ideo credi deberet occisus 
 ipsumque scelus auersione etiam diurni luminis indicatum; 
 sicut re uera factum est, cum Dominus crucifixus est crudelitate 
 adque inpietate Iudaeorum. Quam solis obscurationem 
 non ex canonico sideruin cursu accidisse satis ostendit, quod 
 tunc erat pascha Iudaeorum; nam plena luna sollemniter agitur, 
 regularis autem solis defectio non nisi lunae fine contingit. 
 Satis et Cicero illam inter deos Romuli receptionem putatam 
 magis significat esse quam factam, quando et laudans eum 
 in libris de re publica Scipionisque sermone: \'Tantum est, 
 inquit, consecutus, ut, cum subito sole obscurato non conparuisset, 
 deorum in numero conlocatus putaretur, quam 
 opinionem nemo umquam mortalis assequi potuit sine eximia 
 uirtutis gloria\'. (Quod autem dicit eum subito non conparuisse, 
 profecto ibi intellegitur aut uiolentia tempestatis aut caedis 
 facinorisque secretum; nam et alii scriptores eorum defectioni 
 solis addunt etiam subitam tempestatem, quae profecto aut 
 occasionem sceleri praebuit aut Romulum ipsa consumsit.) 
 De Tullo quippe etiam Hostilio, qui tertius a Romulo rex 
 fuit, quia et ipse fulmine absumtus est, dicit in eisdem libris

 

 
 
 
 idem Cicero, propterea et istum non creditum in deos receptum 
 tali morte, quia fortasse quod erat in Romulo probatum, id 
 est persuasum, Romani uulgare noluerunt, id est uile facere, 
 si hoc et alteri facile tribueretur. Dicit etiam aperte in 
 inuectiuis: <Illum, qui hanc urbem condidit, Romulum ad deos 
 inmortales beniuolentia famaque sustulimus\', ut non uere 
 factum, sed propter merita uirtutis eius beniuole iactatum 
 diffamatumque monstraret. In Hortensio uero dialogo cum de 
 solis canonicis defectionibus loqueretur: Ut easdem, inquit, 
 tenebras efficiat, quas effecit interitu Romuli, qui obscuratione 
 solis est factus\'. Certe hic minime timuit hominis interitum 
 dicere, quia disputator magis quam laudator fuit. 
 
 Ceteri autem reges populi Romani, excepto Numa Pompilio 
 et Anco Marcio, qui morbo interierunt, quam horrendos exitus 
 habuerunt! Tullus, ut dixi, Hostilius, uictor et euersor Albae, 
 cum tota domo sua fulmine concrematus est. Priscus Tarquinius 
 per sui decessoris filios interemtus est. Seruius Tullius 
 generi sui Tarquinii Superbi, qui ei successit in regnum, 
 nefario scelere occisus est. Nec \'discessere adytis arisque 
 relictis di tanto in optimum illius populi regem parricidio 
 perpetrato, quos dicunt, ut hoc miserae Troiae facerent eamque 
 Graecis diruendam exurendamque relinquerent, adulterio Paridis 
 fuisse commotos; sed insuper interfecto a se socero Tarquinius 
 ipse successit. Hunc illi di nefarium parricidam soceri interfectione 
 regnantem, insuper multis bellis uictoriisque gloriantem 
 et de manubiis Capitolium fabricantem non abscedentes, sed 
 praesentes manentesque uiderunt et regem suum louem in 
 illo altissimo templo, hoc est in opere parricidae, sibi praesidere 
 adque regnare perpessi sunt. Neque enim adhuc innocens

 

 

 
 
 
 Capitolium struxit et postea malis meritis Urbe pulsus est. 
 sed ad ipsum regnum, in quo Capitolium fabricaret, inmanissimi 
 sceleris perpetratione peruenit. Quod uero eum regno 
 Romani postea depulerunt ac secluserunt moenibus ciuitatis, 
 non ipsius de Lucretiae stupro, sed filii peccatum fuit illo 
 non solum nesciente, sed etiam absente commissum. Ardeam 
 ciuitatem tunc obpugnabat, pro populo Romano bellum gerebat: 
 nescimus quid faceret, si ad eius notitiam flagitium filii 
 deferretur; et tamen inexplorato iudicio eius et inexperto ei 
 populus ademit imperium et recepto exercitu, a quo deseri 
 iussus est, clausis deinde portis non siuit intrare redeuntem. 
 At ille post bella grauissima, quibus eosdem Romanos concitatis 
 finitimis adtriuit, postea quam desertus ab eis quorum 
 fidebat auxilio regnum recipere non eualuit, in oppido Tusculo 
 Romae uicino quattuordecim, ut fertur, annos priuatam uitam 
 quietus habuit et cum uxore consenuit, optabiliore fortassis 
 exitu quam socer eius, generi sui facinore nec ignorante 
 filia, sicut perhibetur, extinctus. Nec tamen istum Tarquinium 
 Romani crudelem aut sceleratum, sed superbum appellauerunt. 
 fortasse regios eius fastus alia superbia non ferentes. Nam 
 scelus occisi ab eo soceri optimi regis sui usque adeo contemserunt, 
 ut eum regem suum facerent; ubi miror, si non 
 scelere grauiore mercedem tantam tanto sceleri reddiderunt. 
 Nec \'discessere adytis arisque relictis di\'. Nisi forte quispiam 
 sic defendat istos deos, ut dicat eos ideo mansisse Romae. 
 quo possint magis Romanos punire suppliciis quam beneficiis

 
 
 
 adiuuare, seducentes - eos uanis uictoriis et bellis grauissimis 
 conterentes. 
 
 Haec fuit Romanorum uita sub regibus laudabili tempore 
 illius rei publicae usque ad expulsionem Tarquinii Superbi 
 per ducentos ferme et quadraginta et tres annos, cum illae 
 omnes uictoriae tam multo sanguine et tantis emtae calamitatibus 
 uix illud imperium intra uiginti ab Urbe milia dilatauerint; 
 quantum spatium absit ut saltem alicuius Getulae 
 ciuitatis nunc territorio conparetur.

CAPUT XVI. 
 De primis aput Romanos consulibus, quorum alter alterum patria pepulit moxque ipse post atrocissima parricidia a uulnerato hoste uulneratus interiit. 
 Huic tempori adiciamus etiam tempus illud, quo usque 
 dicit Sallustius aequo et modesto iure agitatum, dum metus 
 a Tarquinio et bellum graue cum Etruria positum est. Quamdiu 
 enim Etrusci Tarquinio in regnum redire conanti opitulati 
 sunt, graui bello Roma concussa est. Ideo dicit aequo et 
 modesto iure gestam rem publicam metu premente, non persuadente 
 iustitia. In quo breuissimo tempore quam funestus 
 ille annus fuit, quo primi consules creati sunt expulsa regia 
 potestate! Annum quippe suum non conpleuerunt. Nam Iunius 
 Brutus exhonoratum eiecit Urbe collegam Lucium Tarquinium 
 Collatinum; deinde mox ipse in bello cecidit mutuis cum 
 hoste uulneribus, occisis a se [ipso] primitus filiis suis et 
 uxoris suae fratribus, quod eos pro restituendo Tarquinio

 

 
 
 
 coniurasse cognouerat. Quod factum Vergilius postea quam 
 laudabiliter commemorauit, continuo clementer exhorruit. Cum 
 enim dixisset: 

 
 Natosque pater noua bella monentes 
 Ad poenam pulchra pro libertate uocabit, 
 

 mox deinde exclamauit et ait: 

 
 Infelix, utcumque ferent ea facta minores. 
 

 Quomodolibet, inquit, ea facta posteri ferant, id est praeferant 
 et extollant, qui filios occidit, infelix est. Et tamquam ad 
 consolandum infelicem subiungit: 

 
 Vincit amor patriae laudumque inmensa cupido. 
 


 Nonne in hoc Bruto, qui et filios occidit et a se percusso 
 hosti filio Tarquinii mutuo percussus superuiuere non potuit 
 eique potius ipse Tarquinius . superuixit, Collatini collegae 
 uidetur innocentia uindicata, qui bonus ciuis hoc Tarquinio 
 pulso passus est, quod tyrannus ipse Tarquinius? Nam et 
 idem Brutus consanguineus Tarquinii fuisse perhibetur; sed 
 Collatinum uidelicet similitudo nominis pressit, quia etiam 
 Tarquinius uocabatur. Mutare ergo nomen, non patriam cogeretur; 
 postremo in eius nomine hoc uocabulum minus esset, 
 L. Collatinus tantummodo uocaretur. Sed ideo non amisit 
 quod sine ullo detrimento posset amittere, ut et honore 
 primus consul et ciuitate bonus ciuis carere iuberetur. Etiamne 
 ista est gloria, Iunii Bruti detestanda iniquitas et nihilo utilis 
 rei publicae? Etiamne ad hanc perpetrandam \'uicit amor

 

 
 
 
 patriae laudumque inmensa cupido*? Iam expulso utique 
 Tarquinio tyranno consul cum Bruto creatus est maritus 
 Lucretiae L. Tarquinius Collatinus. Quam iuste populus mores 
 in ciue, non nomen adtendit! Quam inpie Brutus collegam 
 primae ac nouae illius potestatis, quem posset, si hoc offendebatur, 
 nomine tantum priuare, et patria priuauit et honore! 
 Haec mala facta sunt, haec aduersa acciderunt, quando in 
 illa re publica \'aequo et modesto iure agitatum est\'. Lucretius 
 quoque, qui in locum Bruti fuerat subrogatus, morbo, antequam 
 idem annus terminaretur, absumtus est. Ita P. Valerius, qui 
 successerat Collatino, et M. Horatius, qui pro defuncto Lucretio 
 suffectus fuerat, annum illum funereum adque tartareum, qui 
 consules quinque habuit, conpleuerunt, quo anno consulatus 
 ipsius nouum honorem ac potestatem auspicata est Romana 
 res publica.

CAPUT XVII. 
 Post initia consularis imperii quibus malis uexata fuerit Romana res publica, dis non opitulantibus, quos colebat. 
 \'Tunc iam deminuto paululum metu, non quia bella conquieuerant, 
 sed quia non tam graui pondere urgebant, finito 
 scilicet tempore, quo aequo iure ac modesto agitatum est, 
 secuta sunt quae idem Sallustius breuiter explicat: \'Dein 
 seruili imperio patres plebem exercere, de uita adque tergo 
 regio more consulere, agro pellere et ceteris expertibus soli

 

 
 
 
 in imperio agere. Quibus saeuitiis et maxime faenore obpressa 
 plebes, cum adsiduis bellis tributum et militiam simul toleraret, 
 armata montem sacrum adque Auentinum insedit, tumque 
 tribunos plebis et alia iura sibi parauit. Discordiarum et 
 certaminis utrimque finis fuit secundum bellum Punicum,) 
 Quid itaque ego tantas moras uel scribens patiar, uel lecturis 
 adferam? Quam misera fuerit illa res publica, tam longa 
 aetate per tot annos usque ad secundum bellum Punicum 
 bellis forinsecus inquietare non desistentibus et intus discordiis 
 seditionibusque ciuilibus, a Sallustio breuiter intimatum est. 
 Proinde uictoriae illae non solida beatorum gaudia fuerunt, 
 sed inania solacia miserorum et ad alia adque alia sterilia 
 mala subeunda inlecebrosa incitamenta minime quietorum. 
 Nec nobis, quia hoc dicimus, boni Romani prudentesque 
 suscenseant: quamquam de hac re nec petendi sint nec monendi, 
 quando eos minime suscensuros esse certissimum est. Neque 
 enim grauius uel grauiora dicimus auctoribus eorum et stilo 
 et otio multum inpares; quibus tamen ediscendis et ipsi 
 elaborauerunt et filios suos elaborare conpellunt. Qui autem 
 suscensent, quando me ferrent, si ego dicerem, quod Sallustius 
 ait? Plurimae turbae, seditiones et ad postremum bella ciuilia 
 orta sunt, dum pauci potentes, quorum in gratiam plerique 
 concesserant, sub honesto patrum aut plebis nomine dominationes 
 adfectabant; bonique et mali ciues appellati, non ob 
 merita in rem publicam, omnibus pariter corruptis, sed uti 
 quisque locupletissimus et iniuria ualidior, quia praesentia 
 defendebat, pro bono ducebatur\'. Porro si illi scriptores 
 historiae ad honestam libertatem pertinere arbitrati sunt mala

 

 
 
 
 ciuitatis propriae non tacere, quam multis locis magno praeconio 
 laudare conpulsi sunt, cum aliam ueriorem, quo ciues aeterni 
 legendi sunt, non haberent: quid nos facere conuenit, quorum 
 spes quanto in Deo melior et certior, tanto maior debet esse 
 libertas, cum mala praesentia Christo nostro inputant, ut 
 infirmiores imperitioresque mentes alienentur ab ea ciuitate, 
 in qua sola iugiter feliciterque uiuendum est? Nec in deos 
 eorum horribiliora nos dicimus, quam eorum identidem auctores, 
 quos legunt et praedicant, quando quidem et ex ipsis quae 
 diceremus accepimus, et nullo modo dicere uel talia uel 
 cuncta sufficimus. 
 
 Ubi ergo erant illi di, qui propter exiguam fallacemque 
 mundi huius felicitatem colendi existimantur, cum Romani, 
 quibus se colendos mendacissima astutia uenditabant, tantis 
 calamitatibus uexarentur? Ubi erant, quando Valerius consul 
 ab exulibus et seruis inscensum Capitolium cum defensaret 
 occisus est faciliusque ipse prodesse potuit aedi Iouis quam 
 illi turba tot numinum cum suo maximo adque optimo rege, 
 cuius templum liberauerat, subuenire? Ubi erant, quando 
 densissimis fatigata ciuitas seditionum malis, cum legatos 
 Athenas missos ad leges mutuandas paululum quieta opperiretur, 
 graui fame pestilentiaque uastata est? Ubi erant, quando 
 rursus populus, cum fame laboraret, praefectum annonae 
 primum creauit, adque illa fame inualescente Spurius Maelius, 
 quia esurienti multitudini frumenta largitus est, regni adfectati 
 crimen incurrit et eiusdem praefecti instantia per dictatorem 
 L. Quintium aetate decrepitum a Quinto Seruilio magistro 
 equitum cum maximo et periculosissimo tumultu ciuitatis 
 occisus est? Ubi erant, quando pestilentia maxima exorta dis

 
 
 
 inutilibus populus diu multumque fatigatus noua lectisternia, 
 quod numquam antea fecerat, exhibenda arbitratus est? Lecti 
 autem sternebantur in honorem deorum, unde hoc sacrum 
 uel potius sacrilegium nomen accepit. Ubi erant, quando per 
 decem continuos annos male pugnando crebras et magnas 
 clades aput Veios exercitus Romanus acceperat, nisi per 
 Furium Camillum tandem subueniretur, quem postea ciuitas 
 ingrata damnauit? Ubi erant, quando Galli Romam ceperunt 
 spoliauerunt, incenderunt caedibus inpleuerunt? Ubi erant, 
 cum illa insignis pestilentia tam ingentem stragem dedit, qua 
 et ille Furius Camillus extinctus est, qui rem publicam 
 ingratam et a Veientibus ante defendit et de Gallis postea 
 uindicauit? In hac pestilentia scaenicos ludos aliam nouam 
 pestem non corporibus Romanorum, sed, quod est multo 
 perniciosius, moribus intulerunt. Ubi erant, quando alia pestilentia 
 grauis de uenenis matronarum exorta credita est, quarum 
 supra fidem multarum adque nobilium mores deprehensi sunt 
 omni pestilentia grauiores? uel quando in Caudinas furculas 
 a Samnitibus obsessi ambo cum exercitu consules foedus cum 
 eis foedum facere coacti sunt, ita ut equitibus Romanis 
 sescentis obsidibus datis ceteri amissis armis aliisque spoliati 
 priuatique tegminibus sub iugum hostium in uestimentis 
 singulis mitterentur? uel quando graui pestilentia ceteris 
 laborantibus multi etiam in exercitu icti fulmine perierunt? 
 uel quando item alia intolerabili pestilentia Aesculapium ab 
 Epidauro quasi medicum deum Roma aduocare adque adhibere 
 conpulsa est, quoniam regem omnium Iouem, qui iam diu in 
 Capitolio sedebat, multa stupra, quibus adulescens uacauerat,

 
 
 
 non permiserant fortasse discere medicinam P uel cum conspirantibus 
 uno tempore hostibus Lucanis, Bruttiis, Samnitibus, 
 Etruscis et Senonibus Gallis primo ab eis legati pel\'emti 
 sunt, deinde cum praetore obpressus exercitus septem tribunis 
 cum illo pereuntibus et militum tredecim milibus? uel quando 
 post longas et graues Romae seditiones, quibus ad ultimum 
 plebs in Ianiculum hostili diremtione secesserat, huius mali 
 tam dira calamitas erat, ut eius rei causa, quod in extremis 
 periculis fieri solebat, dictator crearetur Hortensius, qui plebe 
 reuocata in eodem magistratu exspirauit, quod nulli dictatori 
 ante contigerat, et quod illis dis iam praesente Aesculapio 
 grauius crimen fuit? 
 
 Tum uero tam multa bella ubique crebruerunt, ut inopia 
 militum proletarii illi, qui eo, quod proli gignendae uacabant, 
 ob egestatem militare non ualentes hoc nomen acceperant, 
 militiae conscriberentur. Accitus etiam a Tarentinis Pyrrhus, 
 rex Graeciae, tunc ingenti gloria celebratus, Romanorum hostis 
 effectus est. Cui sane de rerum futuro euentu consulenti satis 
 urbane Apollo sic ambiguum oraculum edidit, ut, e duobus 
 quidquid accidisset, ipse diuinus haberetur (ait enim: <Dico 
 te, Pyrrhe, uincere posse Romanos\') adque ita, siue Pyrrhus 
 a Romanis siue Romani a Pyrrho uincerentur, securus fatidicus 
 utrumlibet expectaret euentum. Quae tunc et quam horrenda 
 utriusque exercitus clades! In qua tamen superior Pyrrhus extitit, 
 ut iam posset Apollinem pro suo intellectu praedicare diuinum, 
 nisi proxime alio proelio Romani abscederent superiores.

 
 
 
 Adque in tanta strage bellorum etiam pestilentia grauis exorta 
 est mulierum. Nam priusquam maturos partus ederent, grauidae 
 moriebantur. Ubi se, credo, Aesculapius excusabat, quod 
 archiatrum, non obstetricem profitebatur. Pecudes quoque 
 similiter interibant, ita ut etiam defecturum genus animalium 
 crederetur. Quid? hiems illa memorabilis tam incredibili 
 inmanitate saeuiens, ut niuibus horrenda altitudine etiam in 
 foro per dies quadraginta manentibus Tiberis quoque glacie , 
 duraretur, si nostris temporibus accidisset, quae isti et quanta 
 dixissent! Quid? illa itidem ingens pestilentia, quamdiu saeuiit, 
 quam multos peremit! Quae cum in annum alium multo 
 grauius tenderetur frustra praesente Aesculapio, aditum est 
 ad libros Sibyllinos. In quo genere oraculorum, sicut Cicero 
 in libris de diuinatione commemorat, magis interpretibus ut 
 possunt seu uolunt dubia coniectantibus credi solet. Tunc 
 ergo dictum est eam esse causam pestilentiae, quod plurimas 
 aedes sacras multi occupatas priuatim tenerent: sic interim 
 a magno inperitiae uel desidiae crimine Aesculapius liberatus 
 est. Unde autem a multis aedes illae fuerant occupatae nemine 
 prohibente. nisi quia tantae numinum turbae diu frustra fuerat 
 supplicatum, adque ita paulatim loca deserebantur a cultoribus, 
 ut tamquam uacua sine ullius offensione possent humanis 
 saltem usibus uindicari? Namque tunc uelut ad sedandam 
 pestilentiam diligenter repetita adque reparata nisi postea 
 eodem modo neglecta adque usurpata latitarent, non utique 
 magnae peritiae Varronis tribueretur, quod scribens de aedibus 
 sacris tam multa ignorata commemorat. Sed tunc interim 
 elegans non pestilentiae depulsio, sed deorum excusatio procurata 
 est.

CAPUT XVIII. 
 Quantae clades Romanos sub bellis Punicis triuerint frustra deorum praesidiis expetitis. 
 Iam uero Punicis bellis, cum inter utrumque imperium 
 uictoria diu anceps adque incerta penderet populique duo 
 praeualidi impetus in alterutrum fortissimos et opulentissimos 
 agerent, quot minutiora regna contrita sunt! quae urbes amplae 
 nobilesque deletae, quot adflictae, quot perditae ciuitates! 
 Quam longe lateque tot regiones terraeque uastatae sunt! 
 Quotiens uicti hinc adque inde uictores! Quid hominum consumtum 
 est uel pugnantium militum uel ab armis uacantium 
 populorum! Quanta uis nauium marinis etiam proeliis obpressa 
 et diuersarum tempestatum uarietate submersa est! Si enarrare 
 uel commemorare conemur, nihil aliud quam scriptores etiam 
 nos erimus historiae. Tunc magno metu perturbata Romana 
 ciuitas ad remedia uana et ridenda currebat. Instaurati sunt 
 ex auctoritate librorum Sibyllinorum ludi saeculares, quorum 
 celebritas inter centum annos fuerat instituta felicioribusque 
 temporibus memoria neglegente perierat. Renouarunt etiam 
 pontifices ludos sacros inferis et ipsos abolitos annis retrorsum 
 melioribus. Nimirum ergo, quando renouati sunt, tanta 
 copia morientium ditatos inferos etiam ludere delectabat, cum 
 profecto miseri homines ipsa rabida bella et cruentas animositates 
 funereasque hinc adque inde uictorias magnos agerent 
 ludos daemonum et opimas epulas inferorum. Nihil sane 
 miserabilius primo Punico bello accidit, quam quod ita Romani 
 uicti sunt, ut etiam Regulus ille caperetur, cuius in primo 
 et in altero libro fecimus mentionem, uir plane magnus et 
 uictor antea domitorque Poenorum, qui etiam ipsum primum

 
 
 
 bellum Punicum confecisset, nisi auiditate nimia laudis et 
 gloriae duriores condiciones, quam ferre possent, fessis Carthaginiensibus 
 imperasset. Illius uiri et captiuitas inopinatissima 
 et seruitus indignissima, et iuratio fidelissima et mors crudelissima 
 si deos illos non cogit erubescere, uerum est quod aerei 
 sunt et non habent sanguinem. 
 
 Nec mala illo tempore grauissima intra moenia defuerunt. 
 Nam exundante nimis ultra morem fluuio Tiberino paene 
 omnia urbis plana subuersa sunt, aliis impetu quasi torrentis 
 inpulsis, aliis uelut stagno diuturno madefactis adque sublapsis. 
 Istam deinde pestem ignis perniciosior subsecutus est. qui 
 correptis circa forum quibusque celsioribus etiam templo 
 Vestae suo familiarissimo non pepercit, ubi ei ueluti uitam 
 perpetuam diligentissima substitutione lignorum non tam honoratae 
 quam damnatae uirgines donare consuerant. Tunc uero illic 
 ignis non tantum uiuebat, sed etiam saeuiebat. Cuius impetu 
 exterritae uirgines sacra illa fatalia, quae iam tres, in quibus 
 fuerant, presserant ciuitates, cum ab illo incendio liberare 
 non possent, Metellus pontifex suae quodam modo salutis 
 oblitus inruens ea semiustus abripuit. Neque enim uel ipsum 
 ignis agnouit, aut uero erat ibi numen, quod non etiam, si 
 fuisset, fugisset. Homo igitur potius sacris Vestae quam illa 
 homini prodesse potuerunt. Si autem a se ipsis ignem non 
 repellebant, ciuitatem, cuius salutem tueri putabantur, quid 
 contra illas aquas flammasque poterant adiuuare? sicut etiam 
 res ipsa nihil ea prorsus potuisse patefecit. Haec istis nequaquam 
 obicerentur a nobis, si illa sacra dicerent non tuendis

 
 
 
 his bonis temporalibus instituta, sed significandis aeternis, et 
 ideo, cum ea, quod corporalia uisibiliaque essent, perire contingeret, 
 nihil his rebus minui, propter quas fuerant instituta, 
 et posse ad eosdem usus denuo reparari. Nunc uero caecitate 
 mirabili eis sacris, quae perire possent, fieri potuisse existimant, 
 ut salus terrena et temporalis felicitas ciuitatis perire 
 non posset. Proinde cum illis etiam manentibus sacris uel 
 salutis contritio uel infelicitas inruisse monstratur, mutare 
 sententiam, quam defendere nequeunt, erubescunt.

CAPUT XVIIII. 
 De adflictione belli Punici secundi, qua uires utriusque partis consumtae sunt. 
 Secundo autem Punico bello nimis longum est commemorare 
 clades duorum populorum tam longe secum lateque pugnantium. 
 ita ut his quoque fatentibus, qui non tam narrare bella 
 Romana quam Romanorum imperium laudare instituerunt, 
 similior uicto fuerit ille qui uicit. Hannibale quippe ab 
 Hispania surgente et Pyrenaeis montibus superatis, Gallia 
 transcursa Alpibusque disruptis, tam longo circuitu auctis 
 uiribus cuncta uastando aut subigendo torrentis modo Italiae 
 faucibus inruente quam cruenta proelia gesta sunt, quotiens 
 Romani superati! quam multa ad hostem oppida defecerunt, 
 quam multa capta et obpressa! quam dirae pugnae et totiens 
 Hannibali Romana clade gloriosae! De Canr.ensi autem mirabiliter 
 horrendo malo quid dicam, ubi Hannibal, cum esset crudelissimus, 
 tamen tanta inimicorum atrocissimorum clade satiatus 
 parci iussisse perhibetur? Unde tres modios anulorum

 

 
 
 
 aureorum Carthaginem misit, quo intellegerent tantam in illo proelio 
 dignitatem cecidisse Romanam, ut facilius eam caperet mensura 
 quam numerus, adque hinc strages turbae ceterae tanto 
 utique numerosioris, quanto infimioris, quae sine anulis iacebat, 
 conicienda potius quam nuntianda putaretur. Denique tanta 
 militum inopia secuta est, ut Romani reos facinorum proposita 
 inpunitate colligerent, seruitia libertate donarent adque illis 
 pudendus non tam subpleretur quam institueretur exercitus. 
 Seruis itaque, immo, ne faciamus iniuriam, iam libertis, pro 
 Romana re publica pugnaturis arma defuerunt. Detracta sunt 
 templis, tamquam Romani dis suis dicerent: Ponite quae tam 
 diu inaniter habuistis, ne forte aliquid utile inde facere possint 
 nostra mancipia, unde [uos] nostra numina facere non potuistis. 
 Tunc etiam stipendiis sufficiendis cum defecisset aerarium, 
 in usus publicos opes uenere priuatae, adeo unoquoque id 
 quod habuit conferente, ut praeter singulos anulos singulasque 
 bullas, miserabilia dignitatis insignia, nihil sibi auri senatus 
 ipse, quanto magis ceteri ordines tribusque relinquerent. Quis 
 ferret istos, si nostris temporibus ad hanc inopiam cogerentur. 
 cum eos modo uix feramus, quando pro superflua uoluptate 
 plura donantur histrionibus, quam tunc legionibus pro extrema 
 salute conlata sunt?

CAPUT XX. 
 De exitu Saguntinorum, quibus propter Romanorum amicitiam pereuntibus di Romani auxilium non tulerunt. 
 Sed in his omnibus belli Punici secundi malis nihil miserabilius 
 ac miserabili querella dignius quam exitium

 
 
 
 Saguntinorum fuit. Haec quippe Hispaniae ciuitas amicissima populi 
 Romani, dum eidem populo fidem seruat, euersa est. Hinc 
 enim Hannibal fracto foedere Romanorum causas quaesiuit, 
 quibus eos inritaret ad bellum. Saguntum ferociter ergo 
 obsidebat. Quod ubi Romae auditum est, missi legati ad 
 Hannibalem, ut ab eius obsidione discederet. Contemti Carthaginem 
 pergunt querimoniamque deponunt foederis rupti 
 infectoque negotio Romam redeunt. Dum hae morae aguntur, 
 misera illa ciuitas opulentissima, suae rei publicae Romanaeque 
 carissima, octauo uel nono a Poenis mense deleta est. 
 Cuius interitum legere, quanto magis scribere, horroris est. 
 Breuiter tamen eum commemorabo; ad rem quippe quae agitur 
 multum pertinet. Primo fame contabuit; nam etiam suorum 
 cadaueribus a nonnullis pasta perhibetur. Deinde omnium 
 fessa rerum, ne saltem captiua in manus Hannibalis perueniret, 
 ingentem rogum publice struxit, in quem ardentem ferro etiam 
 trucidatos omnes se suosque miserunt. Hic aliquid agerent 
 di helluones adque nebulones, sacrificiorum adipibus inhiantes 
 et fallacium diuinationum caligine decipientes; hic aliquid 
 agerent, ciuitati populi Romani amicissimae subuenirent, fidei 
 conseruatione pereuntem perire non sinerent. Ipsi utique medii 
 praefuerunt, cum Romanae rei publicae interiecto foedere 
 copulata est. Custodiens itaque [fideliter], quod ipsis praesidibus 
 placito iunxerat, fide uinxerat, iuratione constrinxerat, a 
 perfido obsessa obpressa consumta est. Si ipsi di tempestate 
 adque fulminibus Hannibalem postea Romanis proximum moenibus 
 terruerunt longeque miserunt: tunc primum tale aliquid 
 facerent. Audeo quippe dicere honestius illos pro amicis 
 Romanorum ideo periclitantibus, ne Romanis frangerent fidem, 
 et nullam opem tunc habentibus quam pro ipsis Romanis, qui

 

 

 
 
 
 pro se pugnabant adque aduersus Hannibalem opulenti erant, 
 potuisse tempestate saeuire. Si ergo tutores essent Romanae 
 felicitatis et gloriae, tam graue ab ea crimen Saguntinae 
 calamitatis auerterent; nunc uero quam stulte creditur, dis 
 illis defensoribus Romam uictore Hannibale non perisse, qui 
 Saguntinae urbi non potuerunt, ne pro eius periret amicitia, 
 subuenire! Si Saguntinorum Christianus populus esset et huius 
 modi aliquid pro fide euangelica pateretur, quamquam se ipse 
 nec ferro nec ignibus corrupisset, sed tamen si pro fide 
 euangelica excidium pateretur: ea spe pateretur, qua in Christum 
 crediderat, non mercede breuissimi temporis, sed aeternitatis 
 interminae. Pro istis autem dis, qui propterea coli 
 perhibentur, propterea colendi requiruntur, ut harum labentium 
 adque transeuntium rerum felicitas tuta sit, quid nobis defensores 
 et excusatores eorum de Saguntinis pereuntibus respondebunt, 
 nisi quod de illo Regulo extincto? Hoc quippe interest, 
 quod ille unus homo, haec tota ciuitas; utriusque tamen 
 interitus causa conseruatio fidei fuit. Propter hanc enim ad 
 hostes et redire ille uoluit, et noluit ista transire. Conseruata 
 ergo prouocat deorum iram fides? an possunt et dis propitiis 
 perire non solum quique homines, uerum etiam integrae ciuitates? 
 Utrum uolunt. eligant. Si enim fidei seruatae irascuntur 
 illi di, quaerant perfidos, a quibus colantur; si autem etiam 
 illis propitiis multis grauibusque cruciatibus adflicti interire 
 homines ciuitatesque possunt, nullo fructu felicitatis huius 
 coluntur. Desinant igitur suscensere, qui sacris deorum suorum 
 perditis se infelices esse factos putant. Possent enim illis non 
 solum manentibus, uerum etiam fauentibus non sicut modo

 
 
 
 de miseria murmurare, sed sicut tunc Regulus et Saguntini 
 excruciati horribiliter etiam penitus interire.

CAPUT XXI. 
 Quam ingrata fuerit Romana ciuitas Scipioni liberatori suo et in quibus moribus egerit, quando eam Sallustius optimam fuisse describit. 
 Porro inter secundum et postremum bellum Carthaginiense, 
 quando Sallustius optimis moribus et maxima concordia dixit 
 egisse Romanos (multa enim praetereo suscepti operis modum 
 cogitans), eodem ipso ergo tempore morum optimorum maximaeque 
 concordiae Scipio ille Romae Italiaeque liberator eiusdemque 
 belli Punici secundi tam horrendi, tam exitiosi, tam 
 periculosi praeclarus mirabilisque confector, uictor Hannibalis 
 domitor que Carthaginis, cuius ab adulescentia uita describitur 
 dis dedita templisque nutrita, inimicorum accusationibus cessit 
 carensque patria, quam sua uirtute saluam et liberam 
 reddidit, in oppido Linternensi egit reliquam conpleuitque 
 uitam, post insignem suum triumphum nullo illius urbis 
 captus desiderio, ita ut iussisse perhibeatur, ne saltem mortuo 
 in ingrata patria funus fieret. Deinde tunc primum per Gn. 
 Manlium proconsulem de Gallograecis triumphantem Asiatica 
 luxuria Romam omni hoste peior inrepsit. Tunc enim primum 
 lecti aerati et pretiosa stragula uisa perhibentur; tunc inductae 
 in conuiuia psaltriae et alia licentiosa nequitia. Sed nunc de 
 his malis, quae intolerabiliter homines patiuntur, lion de his, 
 quae libenter faciunt, dicere institui. Unde illud magis, quod 
 de Scipione commemoraui, quod cedens inimicis extra patriam, 
 quam liberauit, mortuus est, ad praesentem pertinet

 

 

 
 
 
 disputationem, quod ei Romana numina, a quorum templis auertit 
 Hannibalem, non reddiderunt uicem, quae propter istam 
 tantummodo coluntur felicitatem. Sed quia Sallustius eo 
 tempore ibi dixit mores optimos fuisse, propterea hoc de 
 Asiana luxuria commemorandum putaui, ut intellegatur etiam 
 illud a Sallustio in conparationem aliorum temporum dictum, 
 quibus temporibus peiores utique in grauissimis discordiis 
 mores fuerunt. Nam tunc, id est inter secundum et 
 postremum bellum Carthaginiense, lata est etiam lex illa 
 Voconia, ne quis heredem feminam faceret, nec unicam 
 filiam. Qua lege quid iniquius dici aut cogitari possit, ignoro. 
 Verum tamen toto illo interuallo duorum bellorum Punicorum 
 tolerabilior infelicitas fuit. Bellis tantummodo foris conterebatur 
 exercitus, sed uictoriis consolabatur; domi autem nullae, 
 sicut alias, discordiae saeuiebant. Sed ultimo bello Punico 
 uno impetu alterius Scipionis, qui ob hoc etiam ipse Africani 
 cognomen inuenit, aemula imperii Romani ab stirpe deleta 
 est, ac deinde tantis malorum aggeribus obpressa Romana 
 res publica, ut prosperitate ac securitate rerum, unde nimium 
 corruptis moribus mala illa congesta sunt, plus nocuisse 
 monstretur tam cito euersa, quam prius nocuerat tam diu 
 aduersa Carthago. Hoc toto tempore usque ad Caesarem 
 Augustum, qui uidetur non adhuc uel ipsorum opinione gloriosam, 
 sed contentiosam et exitiosam et plane iam eneruem ac 
 languidam libertatem omni modo extorsisse Romanis et ad 
 regale arbitrium cuncta reuocasse et quasi morbida uetustate 
 conlapsam ueluti instaurasse ac renouasse rem publicam; toto 
 ergo isto tempore omitto ex aliis adque aliis causis etiam adque 
 etiam bellicas clades et Numantinum foedus horrenda ignominia

 
 
 
 maculosum; uolauerant enim pulli de cauea et Mancino consuli, 
 ut aiunt, augurium malum fecerant; quasi per tot annos, 
 quibus illa exigua ciuitas Romanum circumsessa exercitum 
 adflixerat ipsique Romanae rei publicae terrori esse iam 
 coeperat, alii contra eam alio augurio processerunt.

CAPUT XXII. 
 De Mithridatis edicto, quo omnes ciues Romanos, qui intra Asiam inuenirentur, iussit occidi. 
 Sed haec, inquam, omitto, quamuis illud nequaquam tacuerim, 
 quod Mithridates rex Asiae ubique in Asia peregrinantes 
 ciues Romanos adque innumerabili copia suis negotiis intentos 
 uno die occidi iussit; et factum est. Quam illa miserabilis 
 rerum facies erat, subito quemque, ubicumque fuisset inuentus, 
 in agro in uia in oppido, in domo in uico in foro, in templo 
 in lecto in conuiuio inopinate adque inpie fuisse trucidatum! 
 Quis gemitus morientium, quae lacrimae spectantium, fortasse 
 etiam ferientium fuerunt! Quam dura necessitas hospitum 
 non solum uidendi nefarias illas caedes domi suae, uerum 
 etiam perpetrandi, ab illa blanda comitate humanitatis repente 
 mutatis uultibus ad hostile negotium in pace peragendum, 
 mutuis dicam omnino uulneribus, cum percussus in corpore 
 et percussor in animo feriretur! Num et isti omnes auguria 
 contemserant? Num deos et domesticos et publicos, cum de 
 sedibus suis ad illam inremeabilem peregrinationem profecti 
 sunt, quos consulerent, non habebant? Hoc si ita est, non 
 habent quur isti in hac causa de nostris temporibus conquerantur; 
 olim Romani haec uana contemnunt. Si autem

 
 
 
 consuluerunt, respondeatur, quid ista profuerunt, quando per 
 humanas dumtaxat leges nemine prohibente licuerunt.

CAPUT XXIII. 
 De interioribus malis, quibus Romana res publica exagitata est, praecedente prodigio, quod in rabie omnium animalium, quae hominibus seruiunt, fuit. 
 Sed iam illa mala breuiter, quantum possumus, commemoremus, 
 quae quanto interiora, tanto miseriora exstiterunt: 
 discordiae ciuiles uel potius inciuiles, nec iam seditiones, sed 
 etiam ipsa bella urbana, ubi tantus sanguis effusus est, ubi 
 partium studia non contionum dissensionibus uariisque uocibus 
 in alterutrum, sed plane iam ferro armisque saeuiebant; bella 
 socialia, bella seruilia, bella ciuilia quantum Romanum cruorem 
 fuderunt, quantam Italiae uastationem desertionemque fecerunt! 
 Namque antequam se aduersus Romam sociale Latium commoueret, 
 cuncta animalia humanis usibus subdita, canes equi, 
 asini boues, et quaeque alia pecora sub hominum dominio 
 fuerunt, subito efferata et domesticae lenitatis oblita relictis 
 tectis libera uagabantur et omnem non solum aliorum, uerum 
 etiam dominorum auersabantur accessum, non sine exitio uel 
 periculo audentis, si quis de proximo urgeret. Quanti mali 
 signum fuit, si hoc signum fuit, quod tantum malum fuit, si 
 etiam signum non fuit! Hoc si nostris temporibus accidisset, 
 
 rabidiores istos quam sua illi animalia pateremur.

CAPUT XXIIII. 
 De discordia ciuili, quam Gracchinae seditiones excitauerunt. 
 Initium autem ciuilium malorum fuit seditiones Gracchorum 
 agrariis legibus excitatae. Volebant enim agros populo diuidere,

 
 
 
 quos nobilitas perperam possidebat. Sed iam uetustam iniquitatem 
 audere conuellere periculosissimum, immo uero, 
 ut res ipsa docuit, perniciosissimum fuit. Quae funera facta 
 sunt, cum prior Gracchus occisus est! quae etiam, cum alius 
 frater eius non longo interposito tempore! Neque enim legibus 
 et ordine potestatum, sed turbis armorumque conflictibus 
 nobiles ignobilesque necabantur. Post Gracchi alterius interfectionem 
 L. Opimius consul, qui aduersus eum intra Urbem 
 arma commouerat eoque cum sociis obpresso et extincto 
 ingentem ciuium stragem fecerat, cum quaestionem haberet 
 iam iudiciaria inquisitione ceteros persequens, tria milia hominum 
 occidisse perhibetur. Ex quo intellegi potest, quantam 
 multitudinem mortium habere potuerit turbidus conflictus armorum, 
 quando tantam habuit iudiciorum uelut examinata 
 cognitio. Percussor Gracchi ipsius caput, quantum graue erat, 
 tanto auri pondere consuli uendidit; haec enim pactio caedem 
 praecesserat. In qua etiam occisus est cum liberis hi. Fuluius 
 consularis.

CAPUT XXV. 
 De aede Concordiae ex senatus consulto in loco seditionum et caedium condita. 
 Eleganti sane senatus consulto eo ipso loco, ubi funereus 
 tumultus ille commissus est, ubi tot ciues ordinis cuiusque 
 ceciderunt, aedes Concordiae facta est, ut Gracchorum poenae 
 testis contionantium oculos feriret memoriamque conpungeret. 
 Sed hoc quid aliud fuit quam inrisio deorum, illi deae templum 
 construere, quae si esset in ciuitate, non tantis dissensionibus 
 dilacerata conrueret? Nisi forte sceleris huius rea Concordia, 
 quia deseruerat animos ciuium, meruit in illa aede tamquam 
 in carcere includi. Quur enim, si rebus gestis congruere

 
 
 
 uoluerunt, non ibi potius aedem Discordiae fabricarunt? An 
 ulla ratio redditur, quur Concordia dea sit, et Discordia dea 
 non sit, ut secundum Labeonis distinctionem bona sit ista, 
 illa uero mala? Nec ipse aliud secutus uidetur quam quod 
 aduertit Romae etiam Febri, sicut Saluti, templum constitutum. 
 Eo modo igitur non solum Concordiae, uerum etiam Discordiae 
 constitui debuit. Periculose itaque Romani tam mala dea 
 irata uiuere uoluerunt nec Troianum excidium recoluerunt 
 originem ab eius offensione sumsisse. Ipsa quippe quia inter 
 deos non fuerat inuitata, trium dearum litem aurei mali subpositione 
 commenta est; unde rixa numinum et Venus uictrix, 
 et rapta Helena et Troia deleta. Quapropter, si forte indignata, 
 quod inter deos in Urbe nullum templum habere meruit, ideo 
 iam turbabat tantis tumultibus ciuitatem, quanto atrocius 
 potuit inritari, cum in loco illius caedis, hoc est in loco sui 
 operis, aduersariae suae constitutam aedem uideret! Haec uana 
 ridentibus nobis illi docti sapientesque stomachantur, et tamen 
 numinum bonorum malorumque cultores de hac quaestione 
 Concordiae Discordiaeque non exeunt, siue praetermiserint 
 harum dearum cultum eisque Febrem Bellonamque praetulerint, 
 quibus antiqua fana fecerunt, siue et istas coluerint, cum sic 
 eos discedente Concordia Discordia saeuiens usque ad ciuilia 
 bella perduxerit.

CAPUT XXVI. 
 De diuersis generibus belli, quae post conditam aedem Concordiae sunt secuta. 
 Praeclarum uero seditionis obstaculum aedem Concordiae, 
 testem caedis suppliciique Gracchorum, contionantibus

 

 
 
 
 obponendam putarunt. Quantum ex hoc profecerint, indicant secuta 
 peiora. Laborarunt enim deinceps contionatores non exemplum 
 deuitare Gracchorum, sed superare propositum, L. Saturninus 
 tribunus plebis et G. Seruilius praetor et multo post M. 
 Drusus, quorum omnium seditionibus caedes primo iam tunc 
 grauissimae, deinde socialia bella exarserunt, quibus Italia 
 uehementer adflicta et ad uastitatem mirabilem desertionemque 
 perducta est. \'Bellum deinde seruile successit et bella 
 ciuilia. Quae proelia commissa sunt, quid sanguinis fusum, 
 ut omnes fere Italae gentes, quibus Romanum maxime praepollebat 
 imperium, tamquam saeua barbaries domarentur! 
 Iam ex paucissimis, hoc est minus quam septuaginta, gladiatoribus 
 quem ad modum bellum seruile contractum sit, ad 
 quantum numerum et quam acrem ferocemque peruenerit, 
 quos ille numerus imperatores populi Romani superauerit, 
 quas et quo modo ciuitates regionesque uastauerit, uix qui 
 historiam conscripserunt satis explicare potuerunt. Neque id 
 solum fuit seruile bellum, sed et Macedoniam prouinciam prius 
 seruitia depopulata sunt et deinde Siciliam oramque maritimam. 
 Quanta etiam et quam horrenda commiserint primo latrocinia, 
 deinde ualida bella piratarum, quis pro magnitudine rerum 
 ualeat eloqui?

CAPUT XXVII. 
 De bello ciuili Mariano adque Syllano. 
 Cum uero Marius ciuili sanguine iam cruentus multis aduersarum 
 sibi partium peremtis uictus Urbe profugisset, uix

 
 
 
 paululum respirante ciuitate, ut uerbis Tullianis utar, \'superauit 
 postea Cinna cum Mario. Tum uero clarissimis uiris interfectis 
 lumina ciuitatis extincta sunt. Ultus est huius uictoriae 
 crudelitatem postea Sylla, ne dici quidem opus est quanta 
 deminutione ciuium et quanta calamitate rei publicae). De 
 hac enim uindicta, quae perniciosior fuit, quam si scelera 
 quae puniebantur inpunita relinquerentur, ait et Lucanus: 

 
 Excessit medicina modum nimiumque secuta est, 
 Qua morbi duxere manum. Periere nocentes; 
 Sed cum iam soli possent superesse nocentes . 
 

 Illo bello Mariano adque Syllano exceptis his, qui foris in acie 
 ceciderunt, in ipsa quoque Urbe cadaueribus uici plateae fora, 
 theatra templa conpleta sunt, ut difficile iudicaretur, quando 
 uictores plus funerum ediderint, utrum prius ut uincerent, an 
 postea quia uicissent; cum primum uictoria Mariana, quando 
 de exilio se ipse restituit, exceptis passim quaqua uersum 
 caedibus factis caput Octauii consulis poneretur in rostris, 
 Caesares a Fimbria domibus trucidarentur suis, duo Crassi 
 pater et filius in conspectu mutuo mactarentur, Baebius et 
 Numitorius unco tracti sparsis uisceribus interirent, Catulus 
 hausto ueneno se manibus inimicorum subtraheret, Merula 
 flamen Dialis praecisis uenis Ioui etiam suo sanguine litaret. 
 In ipsius autem Marii oculis continuo feriebantur, quibus 
 salutantibus dexteram porrigere noluisset.

CAPUT XXVIII. 
 Qualis fuerit Syllana uictoria, uindex Marianae crudelitatis. 
 Syllana uero uictoria secuta, huius uidelicet uindex crudelitatis, 
 post tantum sanguinem ciuium, quo fuso fuerat conparata, 
 finito iam bello inimicitiis uiuentibus crudelius in pace 
 grassata est. lam etiam post Marii maioris pristinas ac recentissimas 
 caedes additae fuerant aliae grauiores a Mario iuuene 
 adque Carbone earundem partium Marianarum, qui Sylla inminente 
 non solum uictoriam, uerum etiam ipsam desperantes 
 salutem cuncta suis aliis caedibus inpleuerunt. Nam praeter 
 stragem late per diuersa diffusam obsesso etiam senatu de ipsa 
 curia, tamquam de carcere, producebantur ad gladium. Mucius 
 Scaeuola pontifex, quoniam nihil aput Romanos templo Vestae 
 sanctius habebatur, aram ipsam amplexus occisus est, ignemque 
 illum, qui perpetua uirginum cura semper ardebat, suo 
 paene sanguine extinxit. Urbem deinde Sylla uictor intrauit, 
 qui in uilla publica non iam bello, sed ipsa pace saeuiente 
 septem milia deditorum (unde utique inermia) non pugnando, 
 sed iubendo prostrauerat. In Urbe autem tota quem uellet 
 Syllanus quisque feriebat, unde tot funera numerari omnino 
 non poterant, donec Syllae suggereretur sinendos esse aliquos 
 uiuere, ut essent quibus possent imperare qui uicerant. Tunc 
 iam cohibita quae hac adque iliac passim furibunda ferebatur 
 licentia iugulandi, tabula illa cum magna gratulatione proposita 
 est, quae hominum ex utroque ordine splendido, equestri 
 scilicet adque senatorio, occidendorum ac proscribendorum 
 duo milia continebat. Contristabat numerus, sed consolabatur

 
 
 
 modus; nec quia tot cadebant tantum erat maeroris, quantum 
 laetitiae quia ceteri non timebant. Sed in quibusdam eorum, 
 qui mori iussi erant, etiam ipsa licet crudelis ceterorum 
 securitas genera mortium exquisita congemuit. Quendam enim 
 sine ferro laniantium manus diripuerunt, inmanius homines 
 • hominem uiuum, quam bestiae solent discerpere cadauer abiectum. 
 Alius oculis effossis et particulatim membris amputatis 
 in tantis cruciatibus diu uiuere uel potius diu mori coactus 
 est. Subhastatae sunt etiam, tamquam uillae, quaedam nobiles 
 ciuitates; una uero, uelut unus reus duci iuberetur, sic tota iussa 
 est trucidari. Haec facta sunt in pace post bellum, non ut 
 acceleraretur obtinenda uictoria, sed ne contemneretur obtenta. 
 Pax cum bello de crudelitate certauit et uicit. Illud enim prostrauit 
 armatos, ista nudatos. Bellum erat, ut qui feriebatur, 
 si posset, feriret; pax autem, non ut qui euaserat uiueret, 
 sed ut moriens non repugnaret.

CAPUT XXVIIII. 
 De conparatione Gothicae inruptionis cum eis cladibus, quas Romani uel a Gallis uel a bellorum ciuilium auctoribus acceperunt. 
 Quae rabies exterarum gentium, quae saeuitia barbarorum 
 huic de ciuibus uictoriae ciuium conparari potest? Quid 
 Roma funestius taetrius amariusque uidit, utrum olim Gallorum 
 et paulo ante Gothorum inruptionem, an Marii et Syllae aliorumque 
 in eorum partibus uirorum clarissimorum tamquam 
 suorum luminum in sua membra ferocitatem? Galli quidem 
 trucidauerunt senatum, quidquid eius in Urbe tota praeter 
 arcem Capitolinam, quae sola utcumque defensa est, reperire

 
 
 
 potuerunt; sed in illo colle constitutis auro uitam saltem 
 uendiderunt, quam etsi ferro rapere non possent, possent 
 tamen obsidione consumere: Gothi uero tam multis senatoribus 
 pepercerunt. ut magis mirum sit quod aliquos peremerunt. 
 At uero Sylla uiuo adhuc Mario ipsum Capitolium, quod a 
 Gallis tutum fuit, ad decernendas caedes uictor insedit, et cum 
 fuga Marius elapsus esset ferocior cruentiorque rediturus, . 
 iste in Capitolio per senatus etiam consultum multos uita 
 rebusque priuauit : Marianis autem partibus Sylla absente 
 quid sanctum cui parcerent fuit, quando Mucio ciui senatori 
 pontifici aram ipsam, ubi erant ut aiunt fata Romana, miseris 
 ambienti amplexibus non pepercerunt? Syllana porro tabula 
 illa postrema, ut omittamus alias innumerabiles mortes, plures 
 iugulauit senatores, quam Gothi uel spoliare potuerunt.

CAPUT XXX. 
 De conexione bellorum, quae aduentum Christi plurima et grauissima praecesserunt. 
 Qua igitur fronte quo corde, qua inpudentia qua insipientia uel 
 potius amentia illa dis suis non inputant, et haec nostio inputant 
 Christo? Crudelia bella ciuilia, omnibus bellis hostilibus, 
 auctoribus etiam eorum fatentibus, amariora, quibus illa res 
 publica nec adflicta, sed omnino perdita iudicata est, longe ante 
 aduentum Christi exorta sunt, et sceleratarum concatenatione 
 causarum a bello Mariano adque Syllano ad bella Sertorii et 
 Catilinae (quorum a Sylla fuerat ille proscriptus, ille nutritus), 
 inde ad Lepidi et Catuli bellum (quorum alter gesta Syllana 
 rescindere, alter defendere cupiebat), inde ad Pompei et 
 Caesaris (quorum Pompeius sectator Syllae fuerat eiusque

 
 
 
 potentiam uel aequauerat uel iam etiam superauerat; Caesar 
 autem Pompei potentiam non ferebat, sed quia non habebat. 
 quam tamen illo uicto interfectoque transcendit), hinc ad 
 alium Caesarem, qui post Augustus appellatus est, peruenerunt, 
 quo imperante natus est Christus. Nam et ipse Augustus 
 cum multis gessit bella ciuilia, et in eis etiam multi clarissimi 
 uiri perierunt, inter quos et Cicero, ille disertus artifex rei 
 publicae regendae. Pompei quippe uictorem Gaium Caesarem, qui 
 uictoriam ciuilem clementer exercuit suisque aduersariis uitam 
 dignitatemque donauit, tamquam regni adpetitorem quorundam 
 nobilium coniuratio senatorum uelut pro rei publicae libertate 
 in ipsa curia trucidauit. Huius deinde potentiam multum 
 moribus dispar uitiisque omnibus inquinatus adque corruptus 
 adfectare uidebatur Antonius, cui uehementer pro eadem illa 
 uelut patriae libertate Cicero resistebat. Tunc emerserat mirabilis 
 indolis adulescens ille alius Caesar, illius Gai Caesaris 
 filius adoptiuus, qui, ut dixi, postea est appellatus Augustus. 
 Huic adulescenti Caesari, ut eius potentia contra Antonium 
 nutriretur, Cicero fauebat, sperans eum depulsa et obpressa 
 Antonii dominatione instauraturum rei publicae libertatem, 
 usque adeo caecus adque inprouidus futurorum, ut ille ipse 
 iuuenis, cuius dignitatem ac potestatem fouebat, et eundem 
 Ciceronem occidendum Antonio quadam quasi concordiae pactione 
 permitteret et ipsam libertatem rei publicae, pro qua multum 
 ille clamauerat, dicioni propriae subiugaret.

CAPUT XXXI. 
 Quam inpudenter praesentia incommoda Christo inputent, qui deos colere non sinuntur, cum tantae clades eo tempore quo colebantur extiterint. 
 Deos suos accusent de tantis malis, qui Christo nostro 
 ingrati sunt de tantis bonis. Certe quando illa mala fiebant, 
 calebant arae numinum Sabaeo thure sertisque recentibus 
 halabant, clarebant sacerdotia, fana renidebant, sacrificabatur 
 ludebatur furebatur in templis, quando passim tantus ciuium 
 sanguis a ciuibus non modo in ceteris locis, uerum etiam 
 inter ipsa deorum altaria fundebatur. Non elegit templum, 
 quo confugeret Tullius, quia frustra elegerat Mucius. Hi uero 
 qui multo indignius insultant temporibus Christianis, aut ad 
 loca Christo dicatissima confugerunt, aut illuc eos ut uiuerent 
 etiam ipsi barbari deduxerunt. Illud scio et hoc mecum, 
 quisquis sine studio partium iudicat; facillime agnoscit (ut 
 omittam cetera quae multa commemoraui et alia multo plura 
 quae commemorare longum putaui;: si humanum genus ante 
 bella Punica Christianam reciperet disciplinam et consequeretur 
 rerum tanta uastatio, quanta illis bellis Europam Africamque 
 contriuit, nullus talium, quales nunc patimur, nisi Christianae 
 religioni mala illa tribuisset. Multo autem minus eorum uoces 
 tolerarentur, quantum adtinet ad Romanos, si Christianae 
 religionis receptionem et diffamationem uel inruptio Gallorum

 

 
 
 
 uel Tiberini fluminis igniumque illa depopulatio uel, quod 
 cuncta mala praecedit, bella illa ciuilia sequerentur. Mala 
 etiam alia, quae usque adeo incredibiliter acciderunt, ut inter 
 prodigia numerarentur, si Christianis temporibus accidissent, 
 quibus ea nisi Christianis hominibus tamquam crimina obicerent? 
 Omitto quippe illa, quae magis fuerunt mira quam noxia, 
 boues locutos, infantes nondum natos de uteris matrum uerba 
 quaedam clamasse, uolasse serpentes, feminas et gallinas [et 
 homines] in masculinum sexum fuisse conuersas et cetera huius 
 modi, quae in eorum libris non fabulosis, sed historicis, seu 
 uera seu falsa sint, non inferunt hominibus perniciem, sed 
 stuporem. Sed cum pluit terra, cum pluit creta, cum pluit 
 lapidibus (non ut grando appellari solet hoc nomine, sed 
 omnino lapidibus), haec profecto etiam grauiter laedere potuerunt. 
 Legimus aput eos Aetnaeis ignibus ab ipso montis uertice 
 usque ad litus proximum decurrentibus ita mare ferbuisse, ut 
 rupes urerentur, ut pices nauium soluerentur. Hoc utique 
 non leuiter noxium fuit, quamuis incredibiliter mirum. Eodem 
 rursus aestu ignium tanta ui fauillae scripserunt obpletam esse 
 Siciliam, ut Catinensis urbis tecta obruta et pressa dirueret; 
 qua calamitate permoti misericorditer eiusdem anni tributum 
 ei relaxauere Romani. Lucustarum etiam in Africa multitudinem 
 prodigii similem fuisse, cum iam esset populi Romani prouincia, 
 litteris mandauerunt; consumtis enim fructibus foliisque 
 lignorum ingenti adque inaestimabili nube in mare dicunt 
 esse deiectam; qua mortua redditaque litoribus adque hinc

 
 
 
 aere corrupto tantam ortam pestilentiam, ut in solo regno 
 Masinissae octingenta hominum milia perisse referantur et 
 multo amplius in terris litoribus proximis. Tunc Uticae ex 
 triginta milibus iuniorum, quae ibi erant, decem milia remansisse 
 confirmant. Talis itaque uanitas, qualem ferimus eique 
 respondere conpellimur, quid horum non Christianae religioni 
 tribueret, si temporibus Christianis uideret? Et tamen dis suis 
 ista non tribuunt, quorum cultum ideo requirunt, ne ista uel 
 minora patiantur, cum ea maiora pertulerint a quibus antea 
 colebantur.

CAPUT I. 
 
 De his, quae primo uolumine disputata sunt. 
 De ciuitate Dei dicere exorsus prius respondendum putaui 
 eius inimicis, qui terrena gaudia consectantes rebusque fugacibus 
 inhiantes, quidquid in eis triste misericordia potius admonentis 
 Dei quam punientis seueritate patiuntur, religioni 
 increpitant Christianae, quae una est salubris et uera religio. 
 Et quoniam, cum sit in eis etiam uulgus indoctum, uelut 
 doctorum auctoritate in odium nostrum grauius inritantur, 
 existimantibus inperitis ea, quae suis temporibus insolite 
 acciderint, per alia retro tempora accidere non solere,

 

 

 
 
 
 eorumque opinionem etiam his, qui eam falsam esse nouerunt, ut 
 aduersum nos iusta murmura habere uideantur, suae scientiae 
 dissimulatione firmantibus: de libris, quos auctores eorum ad 
 cognoscendam praeteritorum temporum historiam memoriae 
 mandauerunt, longe aliter esse quam putant demonstrandum 
 fuit et simul docendum deos falsos, quos uel palam colebant 
 uel occulte adhuc colunt, eos esse inmundissimos spiritus et 
 malignissimos ac fallacissimos daemones, usque adeo, ut aut 
 ueris aut fictis etiam, suis tamen criminibus delectentur, quae 
 sibi celebrari per sua festa uoluerunt, ut a perpetrandis 
 damnabilibus factis humana reuocari non possit infirmitas, 
 dum ad haec imitanda uelut diuina praebetur auctoritas. Haec 
 non ex nostra coniectura probauimus, sed partim ex recenti 
 memoria, quia et ipsi uidimus talia ac talibus numinibus 
 exhiberi, partim ex litteris eorum, qui non tamquam in contumeliam, 
 sed tamquam in honorem deorum suorum ista 
 conscripta posteris reliquerunt, ita ut uir doctissimus aput 
 eos Varro et grauissimae auctoritatis, cum rerum humanarum 
 adque diuinarum dispertitos faceret libros, alios humanis, alios 
 diuinis pro sua cuiusque rei dignitate distribuens non saltem 
 in rebus humanis, sed in rebus diuinis ludos scaenicos poneret, 
 cum utique, si tantummodo boni et honesti homines in ciuitate 
 essent, nec in rebus humanis ludi scaenici esse debuissent 
 Quod profecto non auctoritate sua fecit, sed quoniam eos 
 Romae natus et educatus in diuinis rebus inuenit. Et quoniam 
 in fine primi libri, quae deinceps dicenda essent, breuiter 
 posuimus et ex his quaedam in duobus consequentibus diximus, 
 expectationi legentium quae restant reddenda cognoscimus.

CAPUT II. 
 De his, quae libro secundo et tertio continentur. 
 Promiseramus ergo quaedam nos esse dicturos aduersus 
 eos, qui Romanae rei publicae clades in religionem nostram 
 referunt, et commemoraturos quaecumque et quantacumque 
 occurrere potuissent uel satis esse uiderentur mala, quae illa 
 ciuitas pertulit uel ad eius imperium prouinciae pertinentes, 
 antequam eorum sacrificia prohibita fuissent; quae omnia 
 procul dubio nobis tribuerent, si iam uel illis clareret nostra 
 religio uel ita eos a sacris sacrilegis prohiberet. Haec in 
 secundo et tertio libro satis, quantum existimo, absoluimus, 
 in secundo agentes de malis morum, quae mala uel sola uel 
 maxima deputanda sunt, in tertio autem de his malis, quae 
 stulti sola perpeti exhorrent, corporis uidelicet externarumque 
 rerum, quae plerumque patiuntur et boni; illa uero mala non 
 dico patienter, sed libenter habent, quibus ipsi fiunt mali. Et 
 quam pauca dixi de sola ipsa ciuitate adque eius imperio! 
 nec inde omnia usque ad Caesarem Augustum. Quid, si 
 commemorare uoluissem et exaggerare illa mala, quae non 
 sibi inuicem homines faciunt, sicut sunt uastationes euersionesque 
 bellantum, sed ex ipsius mundi elementis terrenis accidunt 
 rebus, quae uno loco Apuleius breuiter stringit in eo libello 
 quem de mundo scripsit, terrena omnia dicens mutationes, 
 conuersiones et interitus habere? Namque inmodicis tremoribus 
 terrarum, ut uerbis eius utar, dissiluisse humum et interceptas

 

 

 
 
 
 urbes cum populis dicit; abruptis etiam imbribus prolutas 
 totas esse regiones; illas etiam, quae prius fuerant continentes, 
 hospitibus adque aduenis fluctibus insulatas aliasque desidia 
 maris pedestri accessu peruias factas; uentis ac procellis 
 euersas esse ciuitates; incendia de nubibus emicasse, quibus 
 Orientis regiones conflagratae perierunt, et in Occidentis plagis 
 scaturrigines quasdam ac proluuiones easdem strages dedisse; 
 sic ex Aetnae uerticibus quondam effusis crateribus diuino 
 incendio per decliuia torrentis uice flammarum flumina cucurrisse. 
 Si haec adque huius modi, quae habet historia, unde 
 possem, colligere uoluissem, quando finissem, quae illis 
 temporibus euenerunt, antequam Christi nomen ulla istorum 
 uana et uerae saluti perniciosa conprimeret. Promiseram etiam 
 me demonstraturum, quos eorum mores et quam ob causam 
 Deus uerus ad augendum imperium adiuuare dignatus est, in 
 cuius potestate sunt regna omnia, quamque nihil eos adiuuerint 
 hi, quos deos putant, et potius quantum decipiendo et 
 fallendo nocuerint: unde nunc uideo mihi esse dicendum, et 
 magis de incrementis imperii Romani. Nam de noxia fallacia 
 daemonum, quos uelut deos colebant, quantum malorum inuexerit 
 moribus eorum, in secundo maxime libro non pauca 
 iam dicta sunt. Per omnes autem absolutos tres libros, ubi 
 opportunum uisum est, commendauimus, etiam in ipsis bellicis 
 malis quantum solaciorum Deus per Christi nomen, cui tantum 
 honoris barbari detulerunt praeter bellorum morem, bonis 
 malisque contulerit, quo modo qui facit solem suum 
 oriri super bonos et malos et pluit super iustos 
 et iniustos.

CAPUT III. 
 An latitudo imperii, quae non nisi bellis ad adquiritur, in bonis siue sapientium habenda sit siue felicium. 
 Iam itaque uideamus, quale sit quod tantam latitudinem 
 ac diuturnitatem imperii Romani illis dis audent tribuere, 
 quos etiam per turpium ludorum obsequia et per turpium 
 hominum ministeria se honeste coluisse contendunt. Quamquam 
 uellem prius paululum inquirere, quae sit ratio, quae prudentia, 
 cum hominum felicitatem non possis ostendere, semper in 
 bellicis cladibus et in sanguine ciuili uel hostili, tamen humano 
 cum tenebroso timore et cruenta cupiditate uersantium, ut 
 uitrea laetitia conparetur fragiliter splendida, cui timeatur 
 horribilius ne repente frangatur, de imperii latitudine ac 
 magnitudine uelle gloriari. Hoc ut facilius diiudicetur, non 
 uanescamus inani uentositate iactati adque obtundamus intentionis 
 aciem altisonis uocabulis rerum, cum audimus populos 
 regna prouincias; sed duos constituamus homines (nam singulus 
 quisque homo, ut in sermone una littera, ita quasi elementum 
 est ciuitatis et regni, quantalibet terrarum occupatione latissimi), 
 quorum duorum hominum unum pauperem uel potius 
 mediocrem, alium praediuitem cogitemus; sed diuitem timoribus 
 anxium, maeroribus tabescentem, cupiditate flagrantem, 
 numquam securum, semper inquietum, perpetuis inimicitiarum 
 contentionibus anhelantem, augentem sane his miseriis patrimonium 
 suum in inmensum modum adque illis augmentis 
 curas quoque amarissimas aggerantem; mediocrem uero illum 
 re familiari parua adque succincta sibi sufficientem, carissimum 
 suis, cum cognatis uicinis amicis dulcissima pace gaudentem, 
 pietate religiosum, benignum mente, sanum corpore, uita 
 parcum, moribus castum, conscientia securum. Nescio utrum

 
 
 
 quisquam ita desipiat, ut audeat dubitare quem praeferat. 
 Ut ergo in his duobus hominibus, ita in duabus familiis, ita 
 in duobus populis, ita in duobus regnis regula sequitur aequitatis, 
 qua uigilanter adhibita si nostra intentio corrigatur, 
 facillime uidebimus ubi habitet uanitas et ubi felicitas. 
 Quapropter si uerus Deus colatur eique sacris ueracibus et 
 bonis moribus seruiatur, utile est ut boni longe lateque diu \' 
 regnent; neque hoc tam ipsis quam illis utile est, quibus 
 regnant. Nam quantum ad ipsos pertinet, pietas et probitas 
 eorum, quae magna Dei dona sunt, sufficit eis ad ueram 
 felicitatem, qua et ista uita bene agatur et postea percipiatur 
 aeterna. In hac ergo terra regnum bonorum non tam illis 
 praestatur quam rebus humanis; malorum uero regnum 
 magis regnantibus nocet, qui suos animos uastant scelerum 
 maiore licentia; his autem, qui eis seruiendo subduntur, non 
 nocet nisi propria iniquitas. Nam iustis quidquid malorum 
 ab iniquis dominis inrogatur, non est poena criminis, sed 
 uirtutis examen. Proinde bonus etiamsi seruiat, liber est; 
 malus autem etiamsi regnet, seruus est, nec unius hominis, 
 sed, quod est grauius, tot dominorum quot uitiorum. De 
 quibus uitiis cum ageret scriptura diuina: A quo enim 
 quis, inquit, deuictus est, huic et seruus addictus 
 est.

CAPUT IIII. 
 Quam similia sint latrociniis regna absque iustitia. 
 Remota itaque iustitia quid sunt regna nisi magna latrocinia? 
 quia et latrocinia quid sunt nisi parua regna? Manus et ipsa

 

 
 
 
 hominum est, imperio principis regitur, pacto societatis adstringitur, 
 placiti lege praeda diuiditur. Hoc malum si in 
 tantum perditorum hominum accessibus crescit, ut et loca 
 teneat sedes constituat, ciuitates occupet populos subiuget, 
 euidentius regni nomen adsumit, quod ei iam in manifesto 
 confert non demta cupiditas, sed addita inpunitas. Eleganter 
 enim et ueraciter Alexandro illi Magno quidam conprehensus 
 pirata respondit. Nam cum idem rex hominem interrogaret, 
 quid ei uideretur, ut mare haberet infestum, ille libera contumacia: 
 Quod tibi, inquit, ut orbem terrarum; sed quia id 
 ego exiguo nauigio facio, latro uocor; quia tu magna classe, 
 imperator.

CAPUT V. 
 De fugitiuis gladiatoribus, quorum potentia similis fuerit regiae dignitati. 
 Proinde omitto quaerere quales Romulus congregauerit, 
 quoniam multum eis consultum est, ut ex illa uita dato sibi 
 consortio ciuitatis poenas debitas cogitare desisterent, quarum 
 metus eos in maiora facinora propellebat, ut deinceps pacatiores 
 essent rebus humanis. Hoc dico, quod ipsum Romanum 
 imperium iam magnum multis gentibus subiugatis 
 ceterisque terribile acerbe sensit, grauiter timuit, non paruo 
 negotio deuitandae ingentis cladis obpressit, quando paucissimi 
 gladiatores in Campania de ludo fugientes magnum 
 exercitum conpararunt, tres duces habuerunt, Italiam latissime 
 et crudelissime uastauerunt. Dicant, quis istos deus adiuuerit,

 

 
 
 
 ut ex paruo et contemtibili latrocinio peruenirent ad regnum 
 tantis iam Romanis uiribus arcibusque metuendum. An quia 
 non diu fuerunt, ideo diuinitus negabuntur adiuti? Quasi uero 
 ipsa cuiuslibet hominis uita diuturna est. Isto ergo pacto 
 neminem di adiuuant ad regnandum, quoniam singuli quique 
 cito moriuntur, nec beneficium deputandum est, quod exiguo 
 tempore in unoquoque homine ac per hoc singillatim utique 
 in omnibus uice uaporis euanescit. Quid enim interest eorum, 
 qui sub Romulo deos coluerunt et olim sunt mortui, quod 
 post eorum mortem Romanum tantum creuit imperium, cum 
 illi aput inferos causas suas agant? utrum bonas an malas, 
 ad rem praesentem non pertinet. Hoc autem de omnibus intellegendum 
 est, qui per ipsum imperium (quamuis decedentibus 
 succedentibusque mortalibus in longa spatia protendatur) 
 paucis diebus uitae suae cursim raptimque transierunt, actuum 
 suorum sarcinas baiulantes. Sin uero etiam ipsa breuissimi 
 temporis beneficia deorum adiutorio tribuenda sunt, non parum 
 adiuti sunt illi gladiatores: seruilis condicionis uincla ruperunt, 
 fugerunt, euaserunt, exercitum magnum et fortissimum collegerunt, 
 oboedientes regum suorum consiliis et iussis multum 
 Romanae celsitudini metuendi et aliquot Romanis imperatoribus 
 insuperabiles multa ceperunt, potiti sunt uictoriis plurimis, 
 usi uoluptatibus quibus uoluerunt, quod suggessit libido 
 fecerunt, postremo donec uincerentur, quod difficillime factum 
 est, sublimes regnantesque uixerunt. Sed ad maiora ueniamus.

CAPUT VI. 
 De cupiditate Nini regis, qui ut latius dominaretur primus intulit bella finitimis. 
 Iustinus, qui Graecam uel potius peregrinam Trogum Pompeium 
 secutus non Latine tantum, sicut ille, uerum etiam 
 breuiter scripsit historiam, opus librorum suorum sic incipit: 
 \'Principio rerum gentium nationumque imperium penes reges 
 erat, quos ad fastigium huius maiestatis non ambitio popularis, 
 sed spectata inter bonos moderatio prouehebat. Populi nullis 
 legibus tenebantur [arbitria principum pro legibus erant]; 
 fines imperii tueri magis quam proferre mos erat; intra suam 
 cuique patriam regna finiebantur. Primus omnium Ninus rex 
 Assyriorum ueterem et quasi auitum gentibus morem noua 
 imperii cupiditate mutauit. Hic primus intulit bella finitimis 
 et rudes adhuc ad resistendum populos ad terminos usque 
 Libyae perdomuit.\' Et paulo post: \'Ninus, inquit, magnitudinem 
 quaesitae dominationis continua possessione firmauit. Domitis 
 igitur proximis cum accessione uirium fortior ad alios transiret 
 et proxima quaeque uictoria instrumentum sequentis esset, 
 totius Orientis populos subegit\'. Qualibet autem fide rerum 
 uel iste uel Trogus scripserit (nam quaedam illos fuisse 
 mentitos aliae fideliores litterae ostendunt), constat tamen et 
 inter alios scriptores regnum Assyriorum a Nino rege fuisse 
 longe lateque porrectum. Tam diu autem perseuerauit, ut 
 Romanum nondum sit eius aetatis. Nam sicut scribunt, qui 
 chronicam historiam persecuti sunt, mille ducentos et quadraginta 
 annos ab anno primo, quo Ninus regnare coepit, permansit 
 hoc regnum, donec transferretur ad Medos. Inferre 
 autem bella finitimis et in cetera inde procedere ac populos

 
 
 
 sibi non molestos sola regni cupiditate conterere et subdere, 
 quid aliud quam grande latrocinium nominandum est?

CAPUT VII. 
 An regna terrena inter profectus suos adque defectus deorum iuuentur uel deserantur auxilio. 
 Si nullo deorum adiutorio tam magnum hoc regnum et 
 prolixum fuit, quare dis Romanis tribuitur Romanum regnum 
 locis amplum temporibusque diuturnum? Quaecumque enim 
 causa est illa, eadem est etiam ista. Si autem et illud deorum 
 adiutorio tribuendum esse contendunt, quaero quorum. Non 
 enim aliae gentes, quas Ninus domuit et subegit, alios tunc colebant 
 deos. Aut si proprios habuerunt Assyrii, quasi peritiores 
 fabros imperii construendi adque seruandi, numquidnam mortui 
 sunt, quando et ipsi imperium perdiderunt, aut mercede non 
 sibi reddita uel alia maiore promissa ad Medos transire maluerunt, 
 adque inde rursus ad Persas Cyro inuitante et aliquid 
 commodius pollicente? Quae gens non angustis Orientis finibus 
 post Alexandri Macedonis regnum magnum locis, sed breuissimum 
 tempore in suo regno adhuc usque perdurat. Hoc si 
 ita est, aut infideles di sunt, qui suos deserunt et ad hostes 
 transeunt (quod nec homo fecit Camillus, quando uictor et 
 expugnator aduersissimae ciuitatis Romam, cui uicerat, sensit 
 ingratam, quam tamen postea oblitus iniuriae, memor patriae, 
 a Gallis iterum liberauit), aut non ita fortes sunt, ut deos 
 esse fortes decet, qui possunt humanis uel consiliis uel uiribus 
 uinci; aut si, cum inter se belligerant, non di ab hominibus, 
 sed di ab aliis dis forte uincuntur, qui sunt quarumque 
 proprii ciuitatum: habent ergo et ipsi inter se inimicitias,

 
 
 
 quas pro sua quisque parte suscipiunt. Non itaque deos suos 
 debuit colere ciuitas magis quam alios, a quibus adiuuarentur 
 sui. Postremo quoquo modo se habeat deorum iste uel transitus 
 uel fuga, uel migratio uel in pugna defectio, nondum 
 illis temporibus adque in illis terrarum partibus Christi nomen 
 fuerat praedicatum, quando illa regna per ingentes clades 
 bellicas amissa adque translata sunt. Nam post mille ducentos 
 et quod excurrit annos, quando regnum Assyriis ablatum est, 
 si iam ibi Christiana religio aliud regnum praedicaret aeternum 
 et deorum falsorum cultus sacrilegos inhiberet: quid aliud 
 illius gentis uani homines dicerent, nisi regnum, quod tam 
 diu conseruatum est, nulla alia causa nisi suis religionibus 
 desertis et illa recepta perire potuisse? In qua uoce uanitatis, 
 quae poterat esse, isti adtendant speculum suum, et similia 
 conqueri, si ullus in eis pudor est, erubescant. Quamquam 
 Romanum imperium adflictum est potius quam mutatum, quod 
 et aliis ante Christi nomen temporibus ei contigit et ab illa 
 est adflictione recreatum, quod nec istis temporibus desperandum 
 est. Quis enim de hac re nouit uoluntatem Dei?

CAPUT VIII. 
 Quorum deorum praesidio putent Romani imperium suum auctum adque seruatum, cum singulis uix singularum rerum tuitionem committendam esse crediderint. 
 Deinde quaeramus, si placet, ex tanta deorum turba, quam 
 Romani colebant, quem potissimum uel quos deos credant

 
 
 
 illud imperium dilatasse adque seruasse. Neque enim in hoc 
 tam praeclaro opere et tantae plenissimo dignitatis audent 
 aliquas partes deae Cluacinae tribuere aut V olupiae, quae a 
 uoluptate appellata est, aut Lubentinae, cui nomen est a 
 libidine, aut Vaticano, qui infantum uagitibus praesidet, 
 aut Cuninae, quae cunas eorum administrat. Quando autem 
 possunt uno loco libri huius commemorari omnia nomina 
 deorum et dearum, quae illi grandibus uoluminibus uix conprehendere 
 potuerunt singulis rebus propria dispertientes officia 
 numinum? Nec agrorum munus uni alicui deo committendum 
 arbitrati sunt, sed rura deae Rusinae, iuga montium deo 
 Iugatino; collibus deam Collatinam, uallibus Valloniam praefecerunt. 
 Nec saltem potuerunt unam Segetiam talem inuenire, 
 cui semel segetes commendarent, sed sata frumenta, quamdiu 
 sub terra essent, praepositam uoluerunt habere deam Seiam; 
 cum uero iam essent super terram et segetem facerent, deam 
 Segetiam; frumentis uero collectis adque reconditis, ut tuto 
 seruarentur, deam Tutilinam praeposuerunt. Cui non sufficere 
 uideretur illa Segetia, quamdiu seges ab initiis herbidis usque 
 ad aristas aridas perueniret? Non tamen satis fuit hominibus 
 deorum multitudinem amantibus, ut anima misera daemoniorum 
 turbae prostitueretur, unius Dei ueri castum dedignata 
 conplexum. Praefecerunt ergo Proserpinam frumentis germinantibus, 
 geniculis nodisque culmorum deum Nodutum, inuolumentis 
 folliculorum deam Volutinam; cum folliculi patescunt, 
 ut spica exeat, deam Patelanam, cum segetes nouis aristis 
 aequantur, quia ueteres aequare hostire dixerunt, deam

 
 
 
 Hostilinam; florentibus frumentis deam Floram, lactescentibus deum 
 Lacturnum, maturescentibus deam Matutam; cum runcantur, 
 id est a terra auferuntur, deam Runcinam. Nec omnia commemoro, 
 quia me piget quod illos non pudet. Haec autem 
 paucissima ideo dixi, ut intellegeretur nullo modo eos dicere 
 audere ista numina imperium constituisse auxisse conseruasse 
 Romanum, quae ita suis quaeque adhibebantur officiis, ut nihil 
 uniuersum uni alicui crederetur. Quando ergo Segetia curaret 
 imperium, cui curam gerere simul et segetibus et arboribus 
 non licebat? Quando de armis Cunina cogitaret, cuius praepositura 
 paruulorum cunas non permittebatur excedere? Quando 
 Nodutus adiuuaret in bello, qui nec ad folliculum spicae, sed 
 tantum ad nodum geniculi pertinebat? Unum quisque domui 
 suae ponit ostiarium, et quia homo est, omnino sufficit: tres 
 deos isti posuerunt, Forculum foribus, Cardeam cardini, Limentinum 
 limini. Ita non poterat Forculus simul et cardinem 
 limenque seruare.

CAPUT VIIII. 
 An imperii Romani amplitudo et diuturnitas Ioui fuerit adscribenda, quem summum deum cultores ipsius opinantur. 
 Omissa igitur ista turba minutorum deorum uel aliquantum 
 intermissa officium maiorum deorum debemus inquirere, quo 
 Roma tam magna facta est, ut tam diu tot gentibus imperaret. 
 Nimirum ergo Iouis hoc opus est. Ipsum enim deorum 
 omnium dearumque regem uolunt: hoc eius indicat sceptrum, 
 hoc in alto colle Capitolium. De isto deo quamuis a poeta 
 dictum conuenientissime praedicant: 
 Ionis omnia plena.

 

 
 
 
 Hunc Varro credit etiam ab his coli, qui unum Deum solum 
 sine simulacro colunt, sed alio nomine nuncupari. Quod si 
 ita est, quur tam male tractatus est Romae, sicut quidem et 
 in ceteris gentibus, ut ei fieret simulacrum? Quod ipsi etiam 
 Varroni ita displicet, ut, cum tantae ciuitatis peruersa consuetudine 
 premeretur, nequaquam tamen dicere et scribere dubitaret, 
 quod hi, qui populis instituerunt simulacra, et metum 
 demserunt et errorem addiderunt.

CAPUT X. 
 Quas opiniones secuti sint, qui diuersos deos diuersis mundi partibus praefecerunt. 
 Quur illi etiam Iuno uxor adiungitur, quae dicatur \'soror 
 et coniux\'? Quia Iouem, inquiunt, in aethere accipimus, in 
 aere Iunonem, et haec duo elementa coniuncta sunt, alterum 
 superius, alterum inferius. Non est -ergo ille, de quo dictum 
 est \'louis omnia plena\', si aliquam partem inplet et Iuno. 
 An uterque utrumque inplet, et ambo isti coniuges et in 
 duobus istis elementis et in singulis simul sunt? Quur ergo 
 aether datur Ioui, aer Iunoni? Postremo ipsi duo satis essent: 
 quid est quod mare Neptuno tribuitur, terra Plutoni? Et ne 
 ipsi quoque sine coniugibus remanerent, additur Neptuno 
 Salacia, Plutoni Proserpina. Nam sicut inferiorem caeli partem, 
 id est aerem, inquiunt, Iuno tenet, ita inferiorem maris Salacia 
 et terrae inferiorem Proserpina. Quaerunt quem ad modum 
 sarciant fabulas, nec inueniunt. Si enim haec ita essent, tria 
 potius elementa mundi esse, non quattuor, eorum ueteres 
 proderent, ut singula deorum coniugia diuiderentur singulis

 

 
 
 
 elementis. Nunc uero omni modo adfirmauerunt aliud esse 
 aetherem, aliud aerem. Aqua uero siue superior siue inferior 
 utique aqua est; puta quia dissimilis: numquid in tantum ut 
 aqua non sit? Et inferior terra quid aliud potest esso quam 
 terra quantalibet diuersitate distincta? Deinde ecce iam totus 
 in his quattuor uel tribus elementis corporeus conpletus est 
 mundus: Minerua ubi erit? quid tenebit? quid inplebit? 
 Simul enim cum his in Capitolio constituta est, cum ista 
 filia non sit amborum. Aut si aetheris partem superiorem 
 Mineruam tenere dicunt et hac occasione fingere poetas quod 
 de Iouis capite nata sit: quur non ergo ipsa potius deorum 
 regina deputatur, quod sit Ioue superior? An quia indignum 
 erat praeponere patri filiam? Quur non de Ioue ipso erga 
 Saturnum iustitia ista seruata est? An quia uictus est? Ergo 
 pugnarunt? Absit, inquiunt; fabularum est ista garrulitas. 
 Ecce fabulis non credatur et de dis meliora sentiantur: quur 
 ergo non data est patri Iouis, etsi non sublimior, aequalis 
 certe sedes honoris? Quia Saturnus, inquiunt, temporis longitudo 
 est. Tempus ergo colunt, qui Saturnum colunt, et rex 
 deorum Iuppiter insinuatur natus ex tempore. Quid enim 
 indignum dicitur, cum Iuppiter et Iuno nati dicuntur ex 
 tempore, si caelum est ille et illa terra, cum facta sint utique 
 caelum et terra? nam hoc quoque in libris suis habent eorum 
 docti adque sapientes. Neque de figmentis poeticis, sed de 
 philosophorum libris a Vergilio dictum est: 

 
 Tum pater omnipotens fecundis imbribus aether 
 Coniugis in gremium laetae descendit, 

 



 

 
 
 
 id est in gremium telluris aut terrae; quia et hic aliquas 
 differentias uolunt esse adque in ipsa terra aliud Terram, 
 aliud Tellurem, aliud Tellumonem putant, et hos omnes deos 
 habent suis nominibus appellatos, suis officiis distinctos, suis 
 aris sacrisque ueneratos. Eandem terram etiam matrem deum 
 uocant, ut iam poetae tolerabiliora confingant, si secundum 
 istorum non poeticos, sed sacrorum libros non solum Iuno, 
 \'soror et coniux), sed etiam mater est Iouis. Eandem terram 
 Cererem, eandem etiam Vestam uolunt, cum tamen saepius 
 Vestam non nisi ignem esse perhibeant pertinentem ad focos, 
 sine quibus ciuitas esse non potest, et ideo illi uirgines solere 
 seruire, quod sicut ex uirgine, ita nihil ex igne nascatur. 
 Quam totam uanitatem aboleri et extingui utique ab illo 
 oportuit, qui est natus ex uirgine. Quis enim ferat, quod, 
 cum tantum honoris et quasi castitatis igni tribuerint, aliquande 
 Vestam non erubescunt etiam Venerem dicere, ut 
 uanescat in ancillis eius honorata uirginitas? Si enim Vesta 
 Venus est, quo modo ei rite uirgines a Veneriis operibus abstinendo 
 seruierunt? An Veneres duae sunt, una uirgo, altera 
 mulier? An potius tres, una uirginum, quae etiam Vesta est, 
 alia coniugatarum, alia meretricum? Cui etiam Phoenices 
 donum dabant de prostitutione filiarum, antequam eas iungerent 
 uiris. Quae illarum est matrona Vulcani? Non utique 
 uirgo, quoniam habet maritum. Absit autem ut meretrix, ne 
 filio Iunonis et cooperario Mineruae facere uideamur iniuriam. 
 Ergo haec ad coniugatas intellegitur pertinere: sed eam nolumus 
 imitentur in eo quod fecit illa cum Marte. Rursus, 
 inquiunt, ad fabulas redis. Quae ista iustitia est, nobis

 
 
 
 suscensere, quod talia dicimus de dis eorum, et sibi non suscensere, 
 qui haec in theatris libentissime spectant crimina deorum 
 suorum? Et (quod esset incredibile, nisi contestatissime probaretur) 
 haec ipsa theatrica crimina deorum in honorem 
 instituta sunt eorundem deorum.

CAPUT XI. 
 De multis dis, quos doctiores paganorum unum eundemque Iouem esse defendunt. 
 Quotlibet igitur physicis rationibus et disputationibus adserant: 
 modo sit Iuppiter corporei huius mundi animus, qui 
 uniuersam istam molem ex quattuor uel quot eis placet 
 elementis constructam adque conpactam inplet et mouet, 
 modo inde suas partes sorori et fratribus cedat; modo sit 
 aether, ut aerem Iunonem subterfusam desuper amplectatur; 
 modo totum simul cum aere sit ipse caelum, terram uero 
 tamquam coniugem eandemque matrem (quia hoc in diuinis 
 turpe non est) fecundis imbribus et seminibus fetet; modo 
 autem (ne sit necesse per cuncta discurrere) deus unus, de 
 quo multi a poeta nobilissimo dictum putant: 

 
 deum namque ire per omnes 
 Terrasque tractusque maris caelumque profundum; 
 
 ipse in aethere sit Iuppiter, ipse in aere Iuno, ipse in mari 
 Neptunus, in inferioribus etiam maris ipse Salacia, in terra 
 Pluto, in terra inferiore Proserpina, in focis domesticis Vesta, 
 in fabrorum fornace Vulcanus, in sideribus sol et luna et 
 stellae, in diuinantibus Apollo, in merce Mercurius, in Iano 
 initiator, in Termino terminator, Saturnus in tempore, Mars

 

 

 

 
 
 
 et Bellona in bellis, Liber in uineis, Ceres in frumentis, 
 Diana in siluis, Minerua in ingeniis; ipse sit postremo etiam 
 in illa turba quasi plebeiorum deorum; ipse praesit nomine 
 Liberi uirorum seminibus et nomine Liberae feminarum, ipse 
 sit Diespater, qui partum perducat ad diem; ipse sit dea 
 Mena, quam praefecerunt menstruis feminarum, ipse Lucina, 
 quae a parturientibus inuocetur; ipse opem ferat nascentibus 
 excipiendo eos sinu terrae et uocetur Opis, ipse in uagitu os 
 aperiat et uocetur deus Vaticanus; ipse leuet de terra et 
 uocetur dea Leuana, ipse cunas tueatur et uocetur Cunina; 
 non sit alius, sed ipse in illis deabus, quae fata nascentibus 
 canunt et uocantur Carmentes; praesit fortuitis uoceturque 
 Fortuna; in diua Rumina mammam paruulo inmulgeat, quia 
 rumam dixerunt ueteres mammam; in diua Potina potionem 
 ministret, in diua Educa escam praebeat; de pauore infantum 
 Pauentia nuncupetur, de spe, quae uenit, Venilia, de uoluptate 
 Volupia, de actu Agenoria; de stimulis, quibus ad nimium 
 actum homo inpellitur, dea Stimula nominetur; Strenia dea sit 
 strenuum faciendo, Numeria, quae numerare doceat, Camena, 
 quae canere; ipse sit et deus Consus praebendo consilia et 
 dea Sentia sententias inspirando; ipse dea Iuuentas, quae post 
 praetextam excipiat iuuenalis aetatis exordia; ipse sit et Fortuna 
 barbata, quae adultos barba induat (quos honorare noluerunt, 
 ut hoc qualecumque numen saltem masculum deum 
 uel a barba Barbatum, sicut a nodis Nodutum, uel certe non 
 Fortunam, sed quia barbas habet Fortunium nominarent;

 
 
 
 ipse in Iugatino deo coniuges iungat, et cum uirgini uxori 
 zona soluitur, ipse inuocetur et dea Virginensis uocetur; ipse 
 sit Mutunus uel Tutunus, qui est aput Graecos Priapus: si 
 non pudet, haec omnia quae dixi et quaecumque non dixi 
 (non enim omnia dicenda arbitratus sum), hi omnes di deaeque 
 sit unus Iuppiter, siue sint, ut quidam uolunt, omnia ista 
 partes eius siue uirtutes eius, sicut eis uidetur, quibus eum 
 placet esse mundi animum, quae sententia uelut magnorum 
 multumque doctorum est. Haec si ita sunt (quod quale sit, 
 nondum interim quaero), quid perderent, si unum Deum colerent 
 prudentiore conpendio? Quid enim eius contemneretur, 
 cum ipse coleretur? Si autem metuendum fuit, ne praetermissae 
 siue neglectae partes eius irascerentur: non ergo, ut 
 uolunt, uelut unius animantis haec tota uita est, quae omnes 
 continet deos, quasi. suas uirtutes uel membra uel partes; sed 
 suam quaeque pars habet uitam a ceteris separatam, si praeter 
 alteram irasci altera potest, et alia placari, alia concitari. Si 
 autem dicitur omnes simul, id est totum ipsum Iouem, potuisse 
 offendi, si partes eius non etiam singillatim minutatimque colerentur, 
 stulte dicitur. Nulla quippe illarum praetermitteretur, 
 cum ipse unus, qui haberet omnia, coleretur. Nam ut alia 
 omittam, quae sunt innumerabilia, cum dicunt omnia sidera 
 partes Iouis esse et omnia uiuere adque rationales animas 
 habere, et ideo sine controuersia deos esse, non uident quam 
 multos non colant, quam multis aedes non construant, aras 
 non statuant, quas tamen paucissimis siderum statuendas 
 esse putauerunt et singillatim sacrificandum. Si igitur irascuntur, 
 qui non singillatim coluntur, non metuunt paucis placatis 
 toto caelo irato uiuere? Si autem stellas omnes ideo colunt, 
 quia in Ioue sunt quem colunt, isto conpendio possent in

 

 
 
 
 illo uno omnibus supplicare (sic enim nemo irasceretur, cum 
 in illo uno nemo contemneretur) potius quam cultis quibusdam 
 iusta irascendi causa illis, qui praetermissi essent, 
 multo numerosioribus praeberetur, praesertim cum eis de 
 superna sede fulgentibus turpi nuditate distentus praeponeretur 
 Priapus.-

CAPUT XII. 
 De opinione eorum, qui Deum animam mundi et mundum corpus Dei esse putauerunt. 
 Quid: illud nonne debet mouere acutos homines uel qualescumque 
 homines (non enim ad hoc ingenii opus est excellentia), 
 ut deposito studio contentionis adtendant, si mundi animus 
 Deus est eique animo mundus ut corpus est, ut sit unum 
 animal constans ex animo et corpore, adque iste Deus est 
 sinu quodam naturae in se ipso continens omnia, ut ex ipsius 
 anima, qua uiuificatur tota ista moles, uitae adque animae 
 cunctorum uiuentium pro cuiusque nascendi sorte sumantur, 
 nihil omnino remanere, quod non sit pars Dei. Quod si ita 
 est, quis non uideat quanta inpietas et inreligiositas consequatur, 
 ut, quod calcauerit quisque, partem Dei calcet, et in 
 omni animante occidendo pars Dei trucidetur? Nolo omnia 
 dicere, quae possunt occurrere cogitantibus, dici autem sine 
 uerecundia non possunt.

CAPUT XIII. 
 De his, qui sola rationalia animantia partes esse unius Dei adserunt. 
 Si autem sola animalia rationalia, sicut sunt homines, partes 
 Dei esse contendunt: non uideo quidem, si totus mundus 
 Deus est, quo modo bestias ab eius partibus separent; sed

 
 
 
 obluctari quid opus est? De ipso rationali animante, id est 
 homine, quid infelicius credi potest, quam Dei partem uapulare, 
 cum puer uapulat? Iam uero partes Dei fieri lasciuas, iniquas, 
 inpias adque omnino damnabiles quis ferre possit, nisi qui 
 prorsus insanit? Postremo quid irascitur eis, a quibus non 
 colitur, cum a suis partibus non colatur? Restat ergo ut 
 dicant omnes deos suas habere uitas, sibi quemque uiuere, 
 nullum eorum esse partem cuiusquam, sed omnes colendos 
 qui cognosci et coli possunt, quia tam multi sunt, ut omnes 
 non possint. Quorum Iuppiter quia rex praesidet, ipsum credo 
 ab eis putari regnum constituisse uel auxisse Romanum. Nam 
 si hoc ipse non fecit, quem alium deum opus tam magnum 
 potuisse adgredi credant, cum omnes occupati sint officiis et 
 operibus propriis, nec alter inruat in alterius? A rege igitur 
 deorum regnum hominum potuit propagari et augeri.

CAPUT XIIII. 
 Augmenta regnorum Ioui incongruenter adscribi, cum, si Victoria tor i ut uolunt dea est, ipsa huic negotio sola sufficeret. 
 Hic primum quaero, quur non etiam ipsum regnum aliquis 
 deus est? Quur enim non ita sit, si Victoria dea est? Aut 
 quid ipso Ioue in hac causa opus est, si Victoria faueat sitque 
 propitia et semper eat ad illos, quos uult esse uictores? 
 Hac dea fauente et propitia, etiam Ioue uacante uel aliud 
 agente, quae gentes non subditae remanerent? quae regna non 
 cederent? An forte displicet bonis iniquissima inprobitate 
 pugnare et finitimos quietos nullamque iniuriam facientes ad

 
 
 
 dilatandum regnum bello spontaneo prouocare? Plane si ita 
 sentiunt adprobo et laudo.

CAPUT XV. 
 An congruat bonis latius uelle regnare. 
 Videant ergo ne forte non pertineat ad uiros bonos gaudere 
 de regni latitudine. Iniquitas enim eorum, cum quibus iusta 
 bella gesta sunt, regnum adiuuit ut cresceret, quod utique 
 paruum esset, si quies et iustitia finitimorum contra se bellum 
 geri nulla prouocaret iniuria ac sic felicioribus rebus humanis 
 omnia regna parua essent concordi uicinitate laetantia et ita 
 essent in mundo regna plurima gentium, ut sunt in urbe 
 domus plurimae ciuium. Proinde belligerare et perdomitis 
 gentibus dilatare regnum malis uidetur felicitas, bonis necessitas. 
 Sed quia peius esset, ut iniuriosi iustioribus dominarentur, 
 ideo non incongrue dicitur etiam ista felicitas. Sed procul 
 dubio felicitas maior est uicinum bonum habere concordem 
 quam uicinum malum subiugare bellantem. Mala uota sunt 
 optare habere quem oderis uel quem timeas, ut possit esse 
 quem uincas. Si ergo iusta gerendo bella, non inpia, non 
 iniqua, Romani imperium tam magnum adquirere potuerunt, 
 numquid tamquam aliqua dea colenda est eis etiam iniquitas 
 aliena? Multum enim ad istam latitudinem imperii eam cooperatam 
 uidemus, quae faciebat iniuriosos, ut essent cum 
 quibus iusta bella gererentur et augeretur imperium. Quur 
 autem et iniquitas dea non sit uel externarum gentium, si 
 Pauor et Pallor et Febris di Romani esse meruerunt? His 
 igitur duabus, id est aliena iniquitate et dea Victoria, dum 
 bellorum causas iniquitas excitat, Victoria eadem bella feliciter 
 terminat, etiam feriato Ioue creuit imperium. Quas enim hic 
 partes Iuppiter haberet, cum ea, quae possent beneficia eius 
 putari, di habentur, di uocantur, di coluntur, ipsi pro suis

 
 
 
 partibus inuocantur? Haberet hic autem etiam ille aliquam 
 partem, si Regnum etiam ipse appellaretur, sicut appellatur illa 
 Victoria. Aut si regnum munus est Iouis, quur non et uictoria 
 munus eius habeatur? Quod profecto haberetur, si non lapis 
 in Capitolio, sed uerus rex regum et dominus dominantium 
 cognosceretur adque coleretur.

CAPUT XVI. 
 Quid fuerit quod Romani omnibus\'rebus et omnibus motibus deos singulos deputantes aedem Quietis extra portas esse uoluerunt. 
 Miror autem plurimum, quod, cum deos singulos singulis 
 rebus et paene singulis motibus adtribuerent, uocauerunt 
 deam Agenoriam, quae ad agendum excitaret, deam Stimulam, 
 quae ad agendum ultra modum stimularet, deam Murciam, 
 quae praeter modum non moueret ac faceret hominem, ut ait 
 Pomponius, murcidum, id est nimis desidiosum et inactuosum, 
 deam Streniam, quae faceret strenuum, his omnibus dis et 
 deabus publica sacra facere susceperunt, Quietem uero appellantes, 
 quae faceret quietum, cum aedem haberet extra portam 
 Collinam, publice illam suscipere noluerunt. Utrum indicium 
 fuit animi inquieti, an potius ita significatum est, qui illam 
 turbam colere perseueraret non plane deorum, sed daemoniorum, 
 eum quietem habere non posse? ad quam uocat uerus 
 medicus dicens: Discite a me, quoniam mitis sum 
 et humilis corde, et inuenietis requiem animabus 
 uestris.

CAPUT XVII. 
 An, si Iouis summa potestas est, etiam Victoria dea debuerit aestimari. 
 An forte dicunt, quod deam Victoriam Iuppiter mittat adque 
 illa tamquam regi deorum obtemperans ad quos iusserit ueniat 
 et in eorum parte considat? Hoc uere dicitur non de illo 
 Ioue, quem deorum regem pro sua opinione confingunt, sed 
 de illo uero rege saeculorum, quod mittat non Victoriam, quae 
 nulla substantia est, sed angelum suum et faciat uincere 
 quem uoluerit; cuius consilium occultum esse potest, iniquum 
 non potest. Nam si uictoria dea est, quur non deus est et 
 triumphus, et uictoriae iungitur uel maritus uel frater uel 
 filius? Talia quippe isti de dis opinati sunt, qualia si 
 poetae fingerent adque a nobis exagitarentur, responderent 
 isti ridenda esse figmenta poetarum, non ueris adtribuenda 
 numinibus; et tamen se ipsi non ridebant, cum talia deliramenta 
 non aput poetas legebant, sed in templis colebant. 
 Iouem igitur de omnibus rogarent, ei uni tantummodo supplicarent. 
 Non enim, quo misisset Victoriam, si dea est et sub 
 illo rege est, posset ei audere resistere et suam potius facere 
 uoluntatem.\'

CAPUT XVIII. 
 Felicitatem et Fortunam qui deas putant, qua ratione secernunt. 
 Quid, quod et Felicitas dea est? Aedem accepit, aram 
 meruit, sacra congrua persoluta sunt. Ipsa ergo sola coleretur.I 
 Ubi enim ipsa esset, quid boni non esset? Sed quid sibi uult.

 
 
 
 quod et Fortuna dea putatur et colitur? An aliud est felicitas, 
 aliud fortuna? Quia fortuna potest esse et mala; felicitas 
 autem si mala fuerit, felicitas non erit. Certe omnes deos 
 utriusque sexus (si et sexum habent) non nisi bonos existimare 
 debemus. Hoc Plato dicit, hoc alii philosophi, hoc 
 excellentes rei publicae populorumque rectores. Quo modo 
 ergo dea Fortuna aliquando bona est, aliquando mala? An 
 forte quando mala est, dea non est, sed in malignum daemonem 
 repente conuertitur? Quot sunt ergo deae istae? Profecto 
 quotquot homines fortunati, hoc est bonae fortunae. Nam 
 cum sint et alii plurimi simul, hoc est uno tempore, malae 
 fortunae, numquid, si ipsa esset, simul et bona esset et mala; 
 his aliud, illis aliud? An illa, quae dea est, semper est bona? 
 Ipsa est ergo Felicitas: quur adhibentur diuersa nomina? Sed 
 hoc ferendum est; solet enim et una res duobus nominibus 
 appellari. Quid diuersae aedes, diuersae arae, diuersa sacra? 
 Est causa, inquiunt, quia felicitas illa est, quam boni habent 
 praecedentibus meritis; fortuna uero, quae dicitur bona, sine 
 ullo examine meritorum fortuito accidit hominibus et bonis 
 et malis, unde etiam Fortuna nominatur. Quo modo ergo 
 bona est, quae sine ullo iudicio uenit et ad bonos et ad 
 malos? Ut quid autem colitur, quae ita caeca est passim in 
 quoslibet incurrens, ut suos cultores plerumque praetereat et 
 suis contemtoribus haereat? Aut si aliquid proficiunt cultores 
 eius, ut ab illa uideantur et amentur, iam merita sequitur, 
 non fortuito uenit. Ubi est definitio illa Fortunae? Ubi est

 
 
 
 quod a fortuitis etiam nomen accepit? Nihil enim prodest 
 eam colere, si fortuna est. Si autem suos cultores discernit, 
 ut prosit, fortuna non est. An et ipsam, quo uoluerit, Iuppiter 
 mittit? Colatur ergo ipse solus; non enim potest ei iubenti 
 et eam quo uoluerit mittenti Fortuna resistere. Aut certe 
 istam mali colant, qui nolunt habere merita, quibus dea possit 
 Felicitas inuitari.

CAPUT XVIIII. 
 De Fortuna muliebri.\' 
 Tantum sane huic uelut numini tribuunt, quam Fortunam 
 uocant, ut simulacrum eius, quod a matronis dedicatum est 
 et appellata est Fortuna muliebris, etiam locutum esse memoriae 
 memoriae commendauerint adque dixisse non semel, sed iterum, 
 quod eam rite matronae dedicauerint. Quod quidem si uerum, 
 sit, mirari nos non oportet. Non enim malignis daemonibus 
 etiam sic difficile est fallere, quorum artes adque uersutias 
 hinc potius isti aduertere debuerunt, quod illa dea locuta est, 
 quae fortuito accidit, non quae mentis uenit. Fuit enim 
 Fortuna loquax et muta Felicitas, ut quid aliud, nisi ut 
 homines recte uiuere non curarent conciliata sibi Fortuna, 
 quae illos sine ullis bonis meritis faceret fortunatos? Et certe 
 si Fortuna loquitur, non saltem muliebris, sed uirilis potius 
 loqueretur, ut non ipsae, quae simulacrum dedicauerunt, putarentur 
 tantum miraculum muliebri loquacitate finxisse.

CAPUT XX. 
 De Virtute et Fide, quas pagani templis et sacris honorauerunt praetermittentes alia bona, quae similiter colenda fuerint, si recte aliis diuinitas tribuebatur. 
 Virtutem quoque deam fecerunt; quae quidem si dea esset, 
 multis fuerat praeferenda. Et nunc quia dea non est, sed

 
 
 
 donum Dei est, ipsa ab illo inpetretur, a quo solo dari potest, 
 et omnis falsorum deorum turba uanescet. Sed quur et Fides 
 dea credita est et accepit etiam ipsa templum et altare? Quam 
 quisquis prudenter agnoscit, habitaculum illi se ipsum facit. 
 Unde autem sciunt illi quid sit fides, cuius primum et maximum 
 officium est, ut in uerum credatur Deum? Sed quur 
 non suffecerat et Virtus? Nonne ibi est et Fides? Quando 
 quidem uirtutem in quattuor species distribuendam esse uiderunt, 
 prudentiam, iustitiam, fortitudinem, temperantiam; et 
 quoniam et istae singulae species suas habent, in partibus 
 iustitiae fides est maximumque locum aput nos habet, quicumque 
 scimus quid sit, quod iustus ex fide uiuit. Sed 
 illos miror adpetitores multitudinis deorum, si fides dea est, 
 quare aliis tam multis deabus iniuriam fecerint praetermittendo 
 eas, quibus similiter aedes et aras dedicare potuerunt? Quur 
 temperantia dea esse non meruit, cum eius nomine nonnulli 
 Romani principes non paruam gloriam conpararint? Quur 
 denique fortitudo dea non est, quae adfuit Mucio. cum dexteram 
 porrexit in flammas; quae adfuit Curtio, cum se pro 
 patria in abruptam terram praecipitem dedit; quae adfuit Decio 
 patri et Decio filio, cum pro exercitu se uouerunt? si tamen 
 his omnibus uera inerat fortitudo, unde modo non agitur. Quare 
 prudentia, quare sapientia nulla numinum loca meruerunt? An 
 quia in nomine generali ipsius uirtutis omnes coluntur? Sic 
 ergo posset et unus Deus coli, cuius partes ceteri di putantur. 
 Sed in illa una uirtute et fides est et pudicitia, quae tamen 
 extra, in aedibus propriis altaria meruerunt.

CAPUT XXI. 
 Quod unum non intellegentes Deum Virtute saltem et Felicitate debuerint esse contenti. 
 Has deas non ueritas, sed uanitas facit; haec enim ueri 
 Dei munera sunt, non ipsae sunt deae. Verum tamen ubi est 
 uirtus et felicitas, quid aliud quaeritur? Quid ei sufficit, cui 
 uirtus felicitasque non sufficit? Omnia quippe agenda conplectitur 
 uirtus, omnia optanda felicitas. Si Iuppiter, ut haec 
 daret, ideo colebatur, quia, si bonum aliquid est latitudo regni 
 adque diuturnitas, ad eandem pertinet felicitatem: quur non 
 intellectum est dona Dei esse, non deas? Si autem putatae 
 sunt deae, saltem alia tanta deorum turba non quaereretur. 
 Consideratis enim officiis deorum dearumque omnium, quae 
 sicut uoluerunt pro sua opinatione finxerunt, inueniant si 
 possunt aliquid, quod praestari ab aliquo deo possit homini 
 habenti uirtutem, habenti felicitatem. Quid doctrinae uel a 
 Mercurio uel a Minerua petendum esset, cum uirtus omnia 
 secum haberet? Ars quippe ipsa bene recteque uiuendi uirtus 
 a ueteribus definita est. Unde ab eo, quod Graece Aperrj dicitur 
 uirtus, nomen artis Latinos traduxisse putauerunt. Sed si uirtus 
 non nisi ad ingeniosum posset uenire, quid opus erat deo 
 Catio patre, qui catos, id est acutos faceret, cum hoc posset 
 conferre felicitas? Ingeniosum quippe nasci felicitatis est, 
 unde, etiamsi non potuit a nondum nato coli dea Felicitas, 
 ut hoc ei conciliata donaret, conferret hoc parentibus eius 
 cultoribus suis, ut eis ingeniosi filii nascerentur. Quid opus 
 erat parturientibus inuocare Lucinam, cum, si adesset Felicitas, 
 non solum bene parerent, sed etiam bonos? Quid necesse erat

 
 
 
 Opi deae commendare nascentes, deo Vaticano uagientes, deae 
 Cuninae iacentes, deae Ruminae sugentes, deo Statilino stantes, 
 deae Adeonae adeuntes, Abeonae abeuntes; deae Menti, ut 
 bonam haberent mentem, deo Volumno et deae Volumnae, ut 
 bona uellent; dis nuptialibus, ut bene coniugarentur, dis 
 agrestibus, ut fructus uberrimos caperent, et maxime ipsi 
 diuae Fructeseae; Marti et Bellonae, ut bene belligerarent, 
 deae Victoriae, ut uincerent; deo Honori, ut honorarentur, 
 deae Pecuniae, ut pecuniosi essent, deo Aesculano et filio eius 
 Argentino, ut haberent aeream argenteamque pecuniam? Nam 
 ideo patrem Argentini Aesculanum posuerunt, quia prius aerea 
 pecunia in usu coepit esse, post argentea. Miror autem, quod 
 Argentinus non genuit Aurinum, quia et aurea subsecuta est. 
 Quem deum isti si haberent, sicut Saturno Iouem, ita et 
 patri Argentino et auo Aesculano Aurinum praeponerent. Quid 
 ergo erat necesse propter haec bona uel animi uel corporis 
 uel externa tantam deorum turbam colere et inuocare (quos 
 neque omnes commemoraui, nec ipsi potuerunt omnibus bonis 
 humanis minutatim singillatimque digestis deos minutos et 
 singulos prouidere), cum posset magno facilique conpendio 
 una dea Felicitas cuncta conferre, nec solum ad bona capienda 
 quisquam alius, sed neque ad depellenda mala quaereretur? 
 Quur enim esset inuocanda propter fessos diua Fessona, propter 
 hostes depellendos diua Pellonia, propter aegros medicus uel 
 Apollo uel Aesculapius uel ambo simul, quando esset grande 
 periculum? Nec deus Spiniensis, ut spinas ex agris eradicaret; 
 nec dea Rubigo, ut non accederet, rogaretur: una Felicitate 
 praesente et tuente uel nulla mala exorerentur, uel facillime

 
 
 
 pellerentur. Postremo quoniam de duabus istis deabus Virtute 
 et Felicitate tractamus: si felicitas uirtutis est praemium, non 
 dea, sed Dei donum est; si autem dea est, quur non dicatur 
 et uirtutem ipsa conferre, quando quidem etiam uirtutem 
 consequi felicitas magna est?

CAPUT XXII. 
 De scientia colendorum deorum, quam a se Varro gloriatur conlatam esse Romanis. 
 Quid est ergo, quod pro ingenti beneficio Varro iactat 
 praestare se ciuibus suis, quia non solum \'commemorat deos, 
 quos coli oporteat a Romanis, uerum etiam dicit quid ad 
 quemque pertineat? Quoniam nihil prodest, inquit, hominis 
 alicuius medici nomen formamque nosse, et quod sit medicus 
 ignorare: ita dicit nihil prodesse scire deum esse Aesculapium, 
 si nescias eum ualetudini opitulari, adque ita ignores quur ei 
 debeas supplicare. Hoc etiam alia similitudine adfirmat dicens, 
 non modo bene uiuere, sed uiuere omnino neminem posse, si 
 ignoret quisnam sit faber, quis pistor, quis tector, a quo quid 
 utensile petere possit, quem adiutorem adsumere, quem ducem, 
 quem doctorem; eo modo nulli dubium esse adserens ita 
 esse utilem cognitionem deorum, si sciatur quam quisque deus 
 uim et facultatem ac potestatem cuiusque rei habeat. (Ex eo 
 enim poterimus, inquit, scire quem cuiusque causa deum aduocare 
 adque inuocare debeamus, ne faciamus, ut mimi solent, 
 et optemus a Libero aquam, a Lymphis uinum\'. Magna sane 
 utilitas. Quis non huic gratias ageret, si uera monstraret, et 
 si unum uerum Deum, a quo essent omnia bona, hominibus 
 colendum doceret?

CAPUT XXIII. 
 De Felicitate, quam Romani, multorum ueneratores deorum, diu non coluerunt honore diuino, cum pro omnibus sola sufficeret. 
 Sed (unde nunc agitur) si libri et sacra eorum uera sunt 
 et Felicitas dea est, quur non ipsa una quae coleretur constituta 
 est, quae posset uniuersa conferre et conpendio facere 
 felicem? Quis enim optat aliquid propter aliud quam ut felix 
 fiat? Quur denique tam sero huic tantae deae post tot Romanos 
 principes Lucullus aedem constituit? Quur ipse Romulus 
 felicem cupiens condere ciuitatem non huic templum potissimum 
 struxit nec propter aliquid dis ceteris supplicauit, 
 quando nihil deesset, si haec adesset? Nam et ipse nec prius 
 rex, nec ut putant postea deus fieret, si hanc deam propitiam 
 non haberet. Ut quid ergo constituit Romanis deos Ianum, 
 Iouem, Martem, Picum, Faunum, Tiberinum, Herculem et si 
 quos alios? Ut quid Titus Tatius addidit Saturnum, Opem, 
 Solem, Lunam, Vulcanum, Lucem et quoscumque alios addidit, 
 inter quos etiam deam Cloacinam, Felicitate neglecta? Ut quid 
 Numa tot deos et tot deas sine ista? An eam forte in tanta 
 turba uidere non potuit? Hostilius certe rex deos et ipse 
 nouos Pauorem adque Pallorem propitiandos non introduceret, 
 si deam istam nosset aut coleret. Praesente quippe Felicitate 
 omnis pauor et pallor non propitiatus abscederet, sed pulsus 
 aufugeret. 
 
 
 Deinde quid est hoc, quod iam Romanum imperium longe 
 lateque crescebat, et adhuc nemo Felicitatem colebat? An ideo 
 grandius imperium quam felicius fuit? Nam quo modo ibi 
 esset uera felicitas, ubi uera non erat pietas? Pietas est 
 enim uerax ueri Dei cultus, non cultus falsorum tot deorum,

 
 
 
 quot daemoniorum. Sed et postea iam in deorum numerum 
 Felicitate suscepta magna bellorum ciuilium infelicitas subsecuta 
 est. An forte iuste est indignata Felicitas, quod et 
 tam sero et non ad honorem, sed ad contumeliam potius 
 inuitata est, ut cum ea coleretur Priapus et Cloacina et Pauor 
 et Pallor et Febris et cetera non numina colendorum, sed 
 crimina colentium? 
 
 Ad extremum si cum turba indignissima tanta dea colenda 
 uisa est, quur non uel inlustrius ceteris colebatur? Quis enim 
 ferat, quod neque inter deos Consentes, quos dicunt in consilium 
 Iouis adhiberi, nec inter deos, quos selectos uocant, 
 Felicitas constituta eat? Templum aliquod ei fieret, quod et 
 loci sublimitate et operis dignitate praemineret. Quur enim 
 non aliquid melius quam ipsi Ioui? Nam quae etiam Ioui 
 regnum nisi Felicitas dedit? si tamen cum regnaret felix fuit. 
 Et potior est felicitas regno. Nemo enim dubitat facile inueniri 
 hominem, qui se timeat fieri regem; nullus autem inuenitur, • 
 qui se nolit esse felicem. Ipsi ergo di si per auguria uel 
 quolibet modo eos posse consuli putant, de hac re consulerentur, 
 utrum uellent Felicitati loco cedere, si forte aliorum 
 aedibus uel altaribus iam fuisset locus occupatus, ubi aedes 
 maior adque sublimior Felicitati construeretur; etiam ipse 
 Iuppiter cederet, ut ipsum uerticem collis Capitolini Felicitas 
 potius obtineret. Non enim quispiam resisteret Felicitati, nisi, 
 quod fieri non potest, qui esse uellet infelix. Nullo modo 
 omnino, si consuleretur, faceret Iuppiter, quod ei fecerunt 
 tres di, Mars, Terminus et Iuuentas, qui maiori et regi \'suo 
 nullo modo cedere loco uoluerunt. Nam sicut habent eorum 
 litterae, cum rex Tarquinius Capitolium fabricari uellet eumque 
 locum, qui ei dignior aptiorque uidebatur, ab dis aliis cerneret

 
 
 
 praeoccupatum, non audens aliquid contra eorum facere arbitrium 
 et credens eos tanto numini suoque principi uoluntate cessuros, 
 quia multi erant illic, ubi Capitolium constitutum est. per 
 augurium quaesiuit, utrum concedere locum uellent Ioui; adque 
 ipsi inde cedere omnes uoluerunt praeter illos quos commemoraui, 
 Martem, Terminum, Iuuentatem; adque ideo Capitolium 
 ita constructum est, ut etiam isti tres intus essent tam obscuris 
 signis, ut hoc uix homines doctissimi scirent. Nullo modo 
 igitur Felicitatem Iuppiter ipse contemneret, sicut a Termino, 
 Marte, Iuuentate contemtus est. Sed ipsi etiam, qui non cesserant 
 Ioui, profecto cederent Felicitati, quae illis regem fecerat 
 Iouem. Aut si non cederent, non id contemtu eius facerent, 
 sed quod in domo Felicitatis obscuri esse mallent quam sine 
 illa in locis propriis eminere. 
 
 Ita dea Felicitate in loco amplissimo et celsissimo constituta 
 discerent ciues, unde omnis boni uoti petendum esset auxilium, 
 ac sic ipsa suadente natura aliorum deorum superflua multitudine 
 derelicta coleretur una Felicitas, uni supplicaretur, 
 unius templum frequentaretur a ciuibus qui felices esse uellent, 
 quorum esset nemo qui nollet, adque ita ipsa a se ipsa 
 peteretur, quae ab omnibus petebatur. Quis enim aliquid ab 
 aliquo deo nisi felicitatem uelit accipere uel quod ad felicitatem 
 existimat pertinere? Proinde si felicitas habet in potestate 
 cum quo homine sit (habet autem, si dea est): quae tandem 
 stultitia est ab aliquo eam deo petere, quam possis a se ipsa 
 inpetrare? Hanc ergo deam super deos ceteros honorare etiam 
 \' loci dignitate debuerunt. Sicut enim aput ipsos legitur, Romani 
 ueteres nescio quem Summanum, cui nocturna fulmina tribuebant, 
 coluerunt magis quam Iouem, ad quem diurna fulmina

 

 

 
 
 
 pertinerent. Sed postquam Ioui templum insigne ac sublime 
 constructum est, propter aedis dignitatem sic ad eum multitudo 
 confluxit, ut uix inueniatur qui Summani nomen, quod audire 
 iam non potest, se saltem legisse meminerit. Si autem felicitas 
 dea non est, quoniam, quod uerum est, munus est Dei: ille 
 Deus quaeratur, qui eam dare possit, et falsorum deorum 
 multitudo noxia relinquatur, quam stultorum hominum multitudo 
 uana sectatur, Dei dona deos sibi faciens et ipsum, cuius 
 ea dona sunt, obstinatione superbae uoluntatis offendens. Sic 
 enim carere non potest infelicitate, qui tamquam deam felicitatem 
 colit et Deum datorem felicitatis relinquit, sicut carere 
 non potest fame, qui panem pictum lingit et ab homine, qui 
 uerum habet, non petit.

CAPUT XXIIII. 
 Qua ratione defendant pagani, quod inter deos colant ipsa dona diuina. 
 Libet autem eorum considerare rationes. Usque adeone. 
 inquiunt, maiores nostros insipientes fuisse credendum est, ut 
 haec nescirent munera diuina esse, non deos? Sed quoniam 
 sciebant nemini talia nisi aliquo deo largiente concedi, quorum 
 deorum nomina non inueniebant, earum rerum nominibus appellabant 
 deos, quas ab eis sentiebant dari, aliqua uocabula inde 
 flectentes, sicut a bello Bellonam nuncupauerunt, non Bellum; 
 sicut a cunis Cuninam, non Cunam; sicut a segetibus Segetiam, 
 non Segetem, a pomis Pomonam, non Pomum: sicut a bubus 
 Bubonam, non Bouem: aut certe nulla uocabuli declinatione 
 sicut res ipsae nominantur, ut Pecunia dicta est dea, quae dat 
 pecuniam, non omnino pecunia dea ipsa putata est; ita Virtus. 
 quae dat uirtutem, Honor, qui honorem, Concordia, quae

 
 
 
 concordiam, Victoria, quae dat uictoriam. Ita, inquiunt, cum 
 Felicitas dea dicitur, non ipsa quae datur, sed numen illud 
 adtenditur a quo felicitas datur.

CAPUT XXV. 
 De uno tantum colendo Deo, qui licet nomine ignoretur, tamen felicitatis dator esse sentitur. 
 Ista nobis reddita ratione multo facilius eis, quorum cor 
 non nimis obduruit, persuadebimus fortasse quod uolumus. 
 Si enim iam humana infirmitas sensit non nisi ab aliquo deo 
 dari posse felicitatem, et hoc senserunt homines, qui tam 
 multos colebant deos, in quibus et ipsum eorum regem Iouem: 
 quia nomen eius, a quo daretur felicitas, ignorabant, ideo 
 ipsius rei nomine, quam credebant ab illo dari, eum appellare 
 uoluerunt, satis ergo indicarunt nec ab ipso Ioue dari posse 
 felicitatem, quem iam colebant, sed utique ab illo, quem 
 nomine ipsius felicitatis colendum esse censebant. Confirmo 
 prorsus a quodam deo, quem nesciebant, eos credidisse dari 
 felicitatem: ipse ergo quaeratur, ipse colatur, et sufficit. 
 Repudietur strepitus innumerabilium daemoniorum; illi non 
 sufficiat hic deus, cui non sufficit munus eius. Illi, inquam, 
 non sufficiat ad colendum Deus dator felicitatis, cui non 
 sufficit ad accipiendum ipsa felicitas. Cui autem sufficit (non 
 enim habet homo quid amplius optare debeat), seruiat uni 
 Deo datori felicitatis. Non est ipse, quem nominant Iouem. 
 Nam si eum datorem felicitatis agnoscerent, non utique alium 
 uel aliam, a qua daretur felicitas, nomine ipsius felicitatis 
 inquirerent, neque ipsum Iouem cum tantis iniuriis colendum 
 putarent. Iste alienarum dicitur adulter uxorum, iste pueri 
 pulchri inpudicus amator et raptor.

CAPUT XXVI. 
 De ludis scaenicis, quos sibi di celebrari a suis cultoribus exegerunt. 
 Sed (fingebat haec Homerus, ait Tullius, et humana ad 
 deos transferebat: diuina mallem ad nos.\' Merito displicuit 
 uiro graui diuinorum criminum poeta confictor. Quur ergo 
 ludi scaenici, ubi haec dictitantur cantitantur actitantur, deorum 
 honoribus exhibentur, inter res diuinas a doctissimis conscribuntur? 
 Hic exclamet Cicero non contra figmenta poetarum, 
 sed contra instituta maiorum; an exclamarent et illi: Quid 
 nos fecimus! Ipsi di ista suis honoribus exhibenda flagitauerunt, 
 atrociter imperarunt, cladem nisi fieret praenuntiarunt, quia 
 neglectum est aliquid, seuerissime uindicarunt, quia id quod 
 neglectum fuerat factum est, placatos se esse monstrarunt. 
 Inter eorum commemoratur uirtutes et miranda facta quod 
 dicam. Tito Latinio rustico Romano patri familias dictum est 
 in somnis, in senatum nuntiaret, ut ludi Romani instaurarentur, 
 quod primo eorum die in quodam scelerato, qui populo 
 spectante ad supplicium duci iussus est, numinibus uidelicet 
 ex ludis hilaritatem quaerentibus triste displicuisset imperium. 
 Cum ergo ille qui somnio commonitus erat postero die iussa 
 facere non ausus esset, secunda nocte hoc idem rursus seuerius 
 imperatum est: amisit filium, quia non fecit. Tertia nocte 
 dictum est homini, quod maior ei poena, si non faceret, 
 inmineret. Cum etiam sic non auderet, in morbum incidit 
 acrem et horribilem. Tum uero ex amicorum sententia ad 
 magistratus rem detulit adque in lectica adlatus est in

 

 
 
 
 senatum expositoque somnio recepta continuo ualetudine pedibus 
 suis sanus abscessit. Tanto stupefactus miraculo senatus 
 quadruplicata pecunia ludos censuit instaurari. Quis non uideat, 
 qui sanum sapit, subditos homines malignis daemonibus, a 
 quorum dominatione non liberat nisi gratia Dei per Iesum 
 Christum dominum nostrum, ui conpulsos esse exhibere talibus 
 dis, quae recto consilio poterant turpia iudicari? In illis certe 
 ludis poetica numinum crimina frequentantur, qui ludi cogentibus 
 numinibus iussu senatus instaurabantur. In illis ludis 
 corruptorem pudicitiae Iouem turpissimi histriones cantabant 
 agebant placebant. Si illud fingebatur, ille irasceretur; si 
 autem suis criminibus etiam fictis delectabatur, quando coleretur, 
 nisi diabolo seruiretur? Itane iste Romanum conderet 
 dilataret conseruaret imperium, quouis Romano, cui talia 
 displicebant, homine abiectior? Iste daret felicitatem, qui 
 tam infeliciter colebatur, et nisi ita coleretur, infelicius irascebatur?

CAPUT XXVII. 
 De tribus generibus deorum, de quibus Scaeuola pontifex disputauit. 
 Relatum est in litteras doctissimum pontificem Scaeuolam 
 disputasse tria genera tradita deorum: unum a poetis, alterum 
 a philosophis, tertium a principibus ciuitatis. Primum 
 genus nugatorium dicit esse, quod multa de dis fingantur 
 indigna; secundum non congruere ciuitatibus, quod habeat 
 aliqua superuacua, aliqua etiam quae obsit populis nosse. De 
 superuacuis non magna causa est; solet enim et a iuris peritis 
 dici: Superflua non nocent. Quae sunt autem illa, quae 
 prolata in multitudinem nocent ? (Haec, inquit, non esse deos

 
 
 
 Herculem, Aesculapium, Castorem, Pollucem; proditur enim 
 a doctis, quod homines fuerint et humana condicione defecerint.\' 
 Quid aliud? \'Quod eorum qui sint di non habeant ciuitates 
 uera simulacra, quod uerus Deus nec sexum habeat nec 
 aetatem nec definita corporis membra.\' Haec pontifex nosse 
 populos non uult; nam falsa esse non putat. Expedire igitur 
 existimat falli in religione ciuitates. Quod dicere etiam in 
 libris rerum diuinarum Varro ipse non dubitat. Praeclara 
 religio, quo confugiat liberandus infirmus, et cum ueritatem 
 qua liberetur inquirat, credatur ei expedire quod fallitur. 
 Poeticum sane deorum genus quur Scaeuola respuat, eisdem 
 litteris non tacetur: quia sic uidelicet deos deformant, ut nec 
 bonis hominibus conparentur, cum alium faciant furari, alium 
 adulterare, sic item aliquid aliter turpiter adque inepte dicere 
 ac facere; tres inter se deas certasse de praemio pulchritudinis, 
 uictas duas a Venere Troiam euertisse; Iouem ipsum 
 conuerti in bouem aut cygnum, ut cum aliqua concumbat; 
 deam homini nubere; Saturnum liberos deuorare: nihil denique 
 posse confingi miraculorum adque uitiorum, quod non ibi 
 reperiatur adque ab deorum natura longe absit.s o Scaeuola 
 pontifex maxime, ludos tolle, si potes; praecipe populis, ne 
 tales honores dis inmortalibus deferant, ubi crimina deorum 
 libeat mirari et quae fieri possunt placeat imitari. Si autem 
 tibi responderit populus: Vos nobis inportastis ista pontifices: 
 deos ipsos roga, quibus instigantibus ista iussistis, ne talia 
 sibi iubeant exhiberi. Quae si mala sunt et propterea nullo 
 modo de deorum maiestate credenda, maior est deorum iniuria, 
 de quibus inpune finguntur. Sed non te audiunt,

 
 
 
 daemones sunt. praua docent, turpibus gaudent: non solum non 
 deputant iniuriam, si de illis ista fingantur, sed eam potius 
 iniuriam ferre non possunt, si per eorum sollemnia non agantur. 
 Iam uero si aduersus eos Ionem iuterpelles, maxime ob eam 
 causam, quia eius plura crimina ludis scaenicis actitantur: 
 nonne etiamsi Deum Iouem nuncupatis, a quo regitur totus 
 adque administratur hic mundus, eo illi fit a uobis maxima 
 iniuria, quod eum cum istis colendum putatis eorumque regem 
 esse perhibetis?

CAPUT XXVIII. 
 An ad obtinendum dilatandumque regnum profuerit Romanis cultus deorum. 
 Nullo igitur modo di tales, qui talibus placantur uel potius 
 accusantur honoribus, ut maius sit crimen quod eis falsis 
 oblectantur, quam si de illis uera dicerentur, Romanum imperium 
 augere et conseruare potuissent. Hoc enim si possent, 
 Graecis potius donum tam grande conferrent, qui eos in 
 huiusce modi rebus diuinis, hoc est ludis scaenicis, honorabilius 
 digniusque coluerunt, quando et a morsibus poetarum, 
 quibus deos dilacerari uidebant, se non subtraxerunt, dando 
 eis licentiam male tractandi homines quos liberet, et ipsos 
 scaenicos non turpes iudicauerunt, sed dignos etiam praeclaris 
 honoribus habuerunt. Sicut autem potuerunt auream pecuniam 
 habere Romani, quamuis deum Aurinum non colerent: sic et 
 argenteam habere potuerunt et aeream, si nec Argentinum nec 
 eius patrem colerent Aesculanum, et sic omnia quae retexere 
 piget. Sic ergo et regnum inuito quidem Deo uero nullo modo 
 habere possent; dis uero istis falsis et multis ignoratis siue 
 contemtis adque illo uno cognito et fide sincera ac moribus 
 culto et melius hic regnum haberent, quantumcumque

 
 
 
 haberent, et post haec acciperent sempiternum, siue hic haberent 
 siue non haberent.

CAPUT XXVIIII. 
 De falsitate auspicii, quo Romani regni fortitudo et stabilitas uisa est indicari. 
 Nam illud quale est quod pulcherrimum auspicium fuisse 
 dixerunt, quod paulo ante commemoraui, Martem et Terminum 
 et Iuuentatem nec Ioui regi deorum loco cedere uoluisse? 
 Sic enim, inquiunt, significatum est, Martiam gentem, id est 
 Romanam, nemini locum quem teneret daturam, Romanos 
 quoque terminos propter deum Terminum neminem commoturum, 
 iuuentutem etiam Romanam propter deam Iuuentatem 
 nemini esse cessuram. Videant ergo quo modo habeant istum 
 regem deorum suorum et datorem regni sui, ut eum auspicia 
 ista pro aduersario ponerent, cui non cedere pulchrum esset. 
 Quamquam haec si uera sunt, non habent omnino quid timeant 
 Non enim confessuri sunt, quod di cesserint Christo, qui Ioui 
 cedere noluerunt; saluis quippe imperii finibus Christo cedere 
 potuerunt et de sedibus locorum et maxime de corde credentium. 
 Sed antequam Christus uenisset in carne, antequam 
 denique ista scriberentur, quae de libris eorum proferimus, 
 sed tamen postea quam factum est sub rege Tarquinio illud 
 auspicium, aliquotiens Romanus exercitus fusus est, hoc est 
 uersus in fugam, falsumque ostendit auspicium, quo Iuuentas 
 illa non cesserat Ioui, et gens Martia superantibus adque 
 inrumpentibus Gallis in ipsa Urbe contrita est, et termini 
 imperii deficientibus multis ad Hannibalem ciuitatibus in angustum 
 fuerant coartati. Ita euacuata est pulchritudo auspiciorum, 
 remansit contra Iouem contumacia, non deorum, sed

 
 
 
 daemoniorum. Aliud est enim non cessisse, aliud unde cesseras 
 redisse. Quamquam et postea in orientalibus partibus Hadriani 
 uoluntate mutati sunt termini imperii Romani. Ille namque 
 tres prouincias nobiles, Armeniam, Mesopotamiam, Assyriam, 
 Persarum concessit imperio, ut deus ille Terminus, qui Romanos 
 terminos secundum istos tuebatur et per illud pulcherrimum 
 auspicium loco non cesserat Ioui, plus Hadrianum regem 
 hominum quam regem deorum timuisse uideatur. Receptis 
 quoque alio tempore prouinciis memoratis nostra paene memoria 
 retrorsus Terminus cessit, quando Iulianus deorum illorum 
 oraculis deditus inmoderato ausu naues iussit incendi, quibus 
 alimonia portabatur; qua exercitus destitutus mox etiam ipso 
 hostili uulnere extincto in tantam est redactus inopiam, ut 
 inde nullus euaderet undique hostibus incursantibus militem 
 imperatoris morte turbatum, nisi placito pacis illic imperii 
 fines constituerentur, ubi hodieque persistunt, non quidem 
 tanto detrimento, quantum concesserat Hadrianus, sed media 
 tamen conpositione defixi. Uano igitur augurio deus Terminus 
 non cessit Ioui, qui cessit Hadriani uoluntati, cessit etiam 
 Iuliani temeritati et Iouiani necessitati. Uiderunt haec intelle- 
 
 gentdores grauioresque Romani; sed contra consuetudinem 
 ciuitatis, quae daemonicis ritibus fuerat obligata, parum ualebant, 
 quia et ipsi, etiamsi illa uana esse sentiebant, naturae 
 tamen rerum sub unius ueri Dei regimine adque imperio 
 constitutae religiosum cultum, qui Deo debetur, exhibendum 
 putabant, seruientes, ut ait apostolus, creaturae potius 
 quam creatori, qui est benedictus in saecula. Huius 
 Dei ueri erat auxilium necessarium, a quo mitterentur sancti

 

 
 
 
 uiri et ueraciter pii, qui pro uera religione morerentur, ut 
 falsae a uiuentibus tollerentur.

CAPUT XXX. 
 Qualia de dis gentium etiam cultores eorum se sentire fateantur. 
 Cicero augur inridet auguria et inridet homines corui et 
 corniculae uocibus uitae consilia moderantes. Sed iste Academicus, 
 qui omnia esse contendit incerta, indignus est qui 
 habeat ullam in his rebus auctoritatem. Disputat aput eum 
 Quintus Lucilius Balbus in secundo de deorum natura libro, 
 et cum ipse superstitiones ex natura rerum uelut physicas et 
 philosophicas inserat, indignatur tamen institutioni simulacrorum 
 et opinionibus fabulosis ita loquens: \'Videtisne igitur, 
 ut a physicis rebus bene adque utiliter inuentis ratio sit tracta 
 ad commenticios et fictos deos? Quae res genuit falsas opiniones 
 erroresque turbulentos et superstitiones paene aniles. 
 Et formae enim nobis deorum et aetates et uestitus ornatusque 
 noti sunt, genera praeterea, coniugia, cognationes, omniaque 
 traducta ad similitudinem inbecillitatis humanae. Nam et 
 perturbatis animis inducuntur; accepimus enim deorum cupiditates 
 aegritudines iracundias. Nec uero, ut fabulae ferunt, 
 di bellis proeliisque caruerunt; nec solum, ut aput Homerum, 
 \'cum duos exercitus contrarios alii di ex alia parte defenderent, 
 sed etiam (ut cum Titanis aut cum Gigantibus) sua propria

 

 
 
 
 bella gesserunt. Haec et dicuntur et creduntur stultissime et 
 plena sunt uanitatis summaeque leuitatis.\' Ecce interim quae 
 confitentur qui defendunt deos gentium. Deinde cum haec ad 
 superstitionem pertinere dicat, ad religionem uero, quae ipse 
 secundum Stoicos uidetur docere: *non enim philosophi solum, 
 inquit, uerum etiam maiores nostri superstitionem a religione 
 separauerunt; nam qui totos dies precabantur, inquit, et immolabant, 
 ut sibi sui liberi superstites essent, superstitiosi sunt 
 appellati.) Quis non intellegat eum conari, dum consuetudinem 
 ciuitatis timet, religionem laudare maiorum eamque a superstitione 
 uelle seiungere, sed quo modo id possit non inuenire? 
 Si enim a maioribus illi sunt appellati superstitiosi, qui totos 
 dies precabantur et immolabant, numquid et illi, qui instituerunt 
 (quod iste reprehendit) deorum simulacra diuersa 
 aetate et ueste distincta, deorum genera coniugia cognationes? 
 Haec utique cum tamquam superstitiosa culpantur, inplicat 
 ista culpa maiores talium simulacrorum institutores adque 
 cultores; inplicat et ipsum, qui, quantolibet eloquio se in 
 libertatem nitatur euoluere, necesse habebat ista uenerari; nec 
 quod in hac disputatione disertus insonat, muttire auderet in 
 populi contione. Agamus itaque Christiani Domino Deo nostro 
 gratias, non caelo et terrae, sicut iste disputat, sed ei qui 
 fecit caelum et terram, qui has superstitiones, quas iste 
 Balbus uelut balbutiens uix reprehendit, per altissimam Christi 
 humilitatem, per apostolorum praedicationem, per fidem martyrum 
 pro ueritate morientium et cum ueritate uiuentium non solum 
 in cordibus religiosis, uerum etiam in aedibus superstitiosis 
 libera suorum seruitute subuertit.

CAPUT XXXI. 
 De opinionibus Varronis, qui reprobata persuasione populari, licet ad notitiam ueri Dei non pel\'uenerit, unum tamen Deum colendum esse censuerit. 
 Quid ipse Varro, quem dolemus in rebus diuinis ludos 
 scaenicos, quamuis non indicio proprio, posuisse, cum ad deos 
 colendos multis locis uelut religiosus hortetur, nonne ita confitetur 
 non se illa iudicio suo sequi, quae ciuitatem Romanam 
 instituisse commemorat, ut, si eam ciuitatem nouam constitueret, 
 ex naturae potius formula deos nominaque eorum se 
 fuisse dedicaturum non dubitet confiteri? Sed iam quoniam 
 in uetere populo esset, acceptam ab antiquis nominum et 
 cognominum historiam tenere, ut tradita est, debere se dicit, 
 et ad eum finem illa scribere ac perscrutari, ut potius eos 
 magis colere quam despicere uulgus uelit. Quibus uerbis homo 
 acutissimus satis indicat non se aperire omnia, quae non sibi 
 tantum contemtui essent, sed etiam ipsi uulgo despicienda 
 uiderentur, nisi tacerentur. Ego ista conicere putari debui, 
 x nisi euidenter alio loco ipse diceret de religionibus loquens 
 multa esse uera, quae non modo uulgo scire non sit utile, 
 sed etiam, tametsi falsa sunt, aliter existimare populum expediat, 
 et ideo Graecos teletas ac mysteria taciturnitate parietibusque 
 clausisse. Hic certe totum consilium prodidit uelut 
 sapientium, per quos ciuitates et populi regerentur. Hac tamen 
 fallacia miris modis maligni daemones delectantur,, qui et 
 deceptores- et deceptos pariter possident, a quorum dominatione 
 non liberat nisi gratia Dei per Iesum Christum dominum 
 nostrum. 
 
 Dicit etiam idem auctor acutissimus adque doctissimus,

 
 
 
 quod hi soli ei uideantur animum aduertisse quid esset Deus. 
 qui crediderunt eum esse animam motu ac ratione mundum 
 gubernantem, ac per hoc, etsi nondum tenebat quod ueritas 
 habet (Deus enim uerus non anima, sed animae quoque est 
 effector et conditor), tamen si contra praeiudicia consuetudinis 
 liber esse posset, unum Deum colendum fateretur adque suaderet, 
 motu ac ratione mundum gubernantem, ut ea cum illo 
 de hac re quaestio remaneret, quod eum diceret esse animam, 
 non potius et animae creatorem. Dicit etiam antiquos Romanos 
 plus annos centum et septuaginta deos sine simulacro coluisse. 
 <Quod si adhuc, inquit, mansisset, castius di obseruarentur.) 
 Cui sententiae suae testem adhibet inter cetera etiam gentem 
 Iudaeam; nec dubitat eum locum ita concludere, ut dicat, qui 
 primi simulacra deorum populis posuerunt, eos ciuitatibus suis 
 et metum demsisse et errorem addidisse, prudenter existimans 
 deos facile posse in simulacrorum stoliditate contemni. Quod 
 uero non ait \'errorem tradiderunt\', sed \'addiderunt\', iam 
 utique fuisse etiam sine simulacris uult intellegi errorem. 
 Quapropter cum solos dicit animaduertisse quid esset Deus, 
 qui eum crederent animam mundum gubernantem, castiusque 
 existimat sine simulacris obseruari religionem, quis non uideat 
 quantum propinquauerit ueritati? Si enim aliquid contra uetustatem 
 tanti posset erroris, profecto et unum Deum, a quo 
 mundum crederet gubernari, et sine simulacro colendum esse 
 censeret; adque in tam proximo inuentus facile fortasse de 
 animae mutabilitate commoneretur, ut naturam potius incommutabilem, 
 quae ipsam quoque animam condidisset, Deum 
 uerum esse sentiret. Haec cum ita sint, quaecumque tales

 
 
 
 uiri in suis litteris multorum deorum ludibria posuerunt, confiteri 
 ea potius occulta Dei uoluntate conpulsi sunt quam persuadere 
 conati. Si qua igitur a nobis inde testimonia proferuntur, 
 ad eos redarguendos proferuntur, qui nolunt aduertere 
 de quanta et quam maligna daemonum potestate nos liberet 
 singulare sacrificium tam sancti sanguinis fusi et donum 
 spiritus inpertiti.

CAPUT XXXII. 
 Ob quam speciem utilitatis principes gentium aput \'subiectos sibi populos falsas religiones uoluerunt permanere. 
 Dicit etiam de generationibus deorum magis ad poetas quam 
 ad physicos fuisse populos inclinatos,. et ideo et sexum et 
 generationes deorum maiores suos, id est ueteres credidisse 
 Romanos et eorum constituisse coniugia. Quod utique non 
 aliam ob causam factum uidetur, nisi quia hominum uelut 
 prudentium et sapientium negotium fuit populum in religionibus 
 fallere, et in eo ipso non solum colere sed imitari etiam 
 daemones, quibus maxima est fallendi cupiditas. Sicut enim 
 daemones nisi eos, quos fallendo deceperint, possidere non 
 possunt, sic et homines principes, non sane iusti, sed daemonum 
 similes, ea, quae uana esse nouerant, religionis nomine 
 populis tamquam uera suadebant, hoc modo eos ciuili societati 
 uelut aptius adligantes, quo similiter subditos possiderent. 
 Quis autem infirmus et indoctus euaderet simul fallaces et 
 principes ciuitatis et daemones?

CAPUT XXXIII. 
 Quod iudicio et potestate Dei ueri omnium regum adque regnorum ordinata sint tempora. 
 Deus igitur ille felicitatis auctor et dator, quia solus est 
 uerus Deus, ipse dat regna terrena et bonis et malis, neque

 
 
 
 hoc temere et quasi fortuito, quia Deus est, non fortuna, sed 
 pro rerum ordine ac temporum occulto nobis, notissimo sibi; 
 cui tamen ordini temporum non subditus seruit, sed eum ipse 
 tamquam dominus regit moderatorque disponit; felicitatem 
 uero non dat nisi bonis. Hanc enim possunt et non habere 
 et habere seruientes, possunt et non habere et habere 
 regnantes; quae tamen plena in ea uita erit, ubi nemo 
 iam seruiet. Et ideo regna terrena et bonis ab illo dantur 
 et malis, ne eius cultores adhuc in prouectu animi paruuli 
 haec ab eo munera quasi magnum aliquid concupiscant. 
 Et hoc est sacramentum ueteris testamenti, ubi occultum erat 
 nouum, quod illic promissa et dona terrena sunt, intellegentibus 
 et tunc spiritalibus, quamuis nondum in manifestatione 
 praedicantibus, et quae illis temporalibus rebus significaretur 
 aeternitas, et in quibus Dei donis esset uera felicitas.

CAPUT XXXIIII. 
 De regno Iudaeorum, quod ab uno et uero Deo institutum adque seruatum est, donec in uera religione manserunt. 
 Itaque ut cognosceretur etiam illa terrena bona, quibus solis 
 inhiant qui meliora cogitare non possunt, in ipsius unius Dei 
 esse posita potestate, non in multorum falsorum, quos colendos 
 Romani antea crediderunt, populum suum in Aegypto de paucissimis 
 multiplicauit et inde signis mirabilibus liberauit. Nec

 
 
 
 Lucinam mulieres illae inuocauerunt, quando earum partus, 
 ut miris modis multiplicarentur et gens illa incredibiliter 
 cresceret, ab Aegyptiorum persequentium et infantes omnes 
 necare uolentium manibus ipse seruauit. Sine dea Rumina 
 suxerunt, sine Cunina in cunis fuerunt, sine Educa et Potina 
 escam potumque sumserunt, sine tot dis puerilibus educati 
 sunt, sine dis coniugalibus coniugati, sine cultu Priapi coniugibus 
 mixti; sine inuocatione Neptuni mare transeuntibus 
 diuisum patuit et sequentes eorum inimicos fluctibus in se 
 redeuntibus obruit. Nec consecrauerunt aliquam deam Manniam, 
 quando de caelo manna sumserunt; nec quando sitientibus 
 aquam percussa petra profudit, Nymphas Lymphasque coluerunt. 
 Sine insanis sacris Martis et Bellonae bella gesserunt, 
 et sine uictoria quidem non uicerunt, non eam tamen deam, 
 sed Dei sui munus habuerunt. Sine Segetia segetes sine 
 Bubona boues, mella sine Mellona poma sine Pomona, et 
 prorsus omnia, pro quibus tantae falsorum deorum turbae 
 Romani supplicandum putarunt, ab uno uero Deo multo felicius 
 acceperunt. Et si non in eum peccassent, inpia curiositate 
 tamquam magicis artibus seducti ad alienos deos et ad 
 idola defluendo, et postremo Christum occidendo: in eodem 
 regno etsi non spatiosiore, tamen feliciore mansissent. Et nunc 
 quod per omnes fere terras gentesque dispersi sunt, illius 
 unius ueri Dei prouidentia est, ut, quod deorum falsorum 
 usquequaque simulacra arae, luci templa euertuntur et sacrificia 
 prohibentur, de codicibus eorum probetur, quem ad 
 modum hoc fuerit tanto ante prophetatum; ne forte, cum 
 legeretur in nostris, a nobis putaretur esse confictum. Iam

 
 
 
 quod sequitur in uolumine sequenti uidendum est, et hic 
 dandus huius prolixitatis modus.

CAPUT I. 
 Causam Romani imperii omniumque regnorum nec fortuitam esse nec in stellarum positione consistere. 
 Causa ergo magnitudinis imperii Romani nec fortuita est 
 nec fatalis secundum eorum sententiam siue opinionem, qui 
 ea dicunt esse fortuita, quae uel nullas causas habent uel 
 non ex aliquo rationabili ordine uenientes, et ea fatalia, quae 
 praeter Dei et hominum uoluntatem cuiusdam ordinis necessitate 
 contingunt. Prorsus diuina prouidentia regna constituuntur 
 humana. Quae si propterea quisquam fato tribuit, quia ipsam 
 Dei uoluntatem uel potestatem fati nomine appellat, sententiam 
 teneat, linguam corrigat. Quur enim non hoc primum

 

 

 
 
 
 dicit, quod postea dicturus est, cum ab illo quisquam quaesierit 
 quid dixerit fatum? Nam id homines quando audiunt. 
 usitata loquendi consuetudine non intellegunt nisi uim positionis 
 siderum, qualis est quando quis nascitur siue concipitur; 
 quod aliqui alienant a Dei uoluntate, aliqui ex illa 
 etiam hoc pendere confirmant. Sed illi, qui sine Dei uoluntate 
 decernere opinantur sidera quid agamus uel quid bonorum 
 habeamus malorumue patiamur, ab auribus omnium repellendi 
 sunt, non solum eorum qui ueram religionem tenent sed qui 
 deorum qualiumcumque, licet falsorum, uolunt esse cultores. 
 Haec enim opinio quid agit aliud, nisi ut nullus omnino 
 colatur aut rogetur Deus? Contra quos modo nobis disputatio 
 non est instituta, sed contra hos qui pro defensione eorum, 
 quos deos putant, Christianae religioni aduersantur. Illi uero, 
 qui positionem stellarum quodam modo decernentium qualis 
 quisque sit et quid ei proueniat boni quidue mali accidat ex 
 Dei uoluntate suspendunt, si easdem stellas putant habere 
 hanc potestatem traditam sibi a summa illius potestate, ut 
 uolentes ista decernant: magnam caelo faciunt iniuriam, in 
 cuius uelut clarissimo senatu ac splendidissima curia opinantur 
 scelera facienda decerni, qualia si aliqua terrena ciuitas decreuisset, 
 genere humano decernente fuerat euertenda. Quale 
 deinde iudicium de hominum factis Deo relinquitur, quibus 
 caelestis necessitas adhibetur, cum dominus ille sit et siderum 
 et hominum? Aut si non dicunt stellas, accepta quidem potestate 
 a. summo Deo, arbitrio suo ista decernere, sed in talibus 
 necessitatibus ingerendis illius omnino iussa conplere: itane 
 de ipso Deo sentiendum est, quod indignissimum uisum est 
 de stellarum uoluntate sentire? Quod si dicuntur stellae significare 
 potius ista quam facere, ut quasi locutio quaedam sit 
 illa positio praedicens futura, non agens (non enim

 
 
 
 mediocriter doctorum hominum fuit ista sententia): non quidem ita 
 solent loqui mathematici, ut uerbi gratia dicant: \'Mara ita 
 positus homicidam significat\', sed: \'homicidam facit\'; uerumtamen 
 ut concedamus non eos ut debent loqui et a philosophis 
 accipere oportere sermonis regulam ad ea praenuntianda, quae 
 in siderum positione reperire se putant: quid fit, quod nihil 
 umquam dicere potuerunt, quur in uita geminorum, in actionibus, 
 in euentis, in professionibus, artibus, honoribus ceterisque 
 rebus ad humanam uitam pertinentibus adque in ipsa 
 morte sit plerumque tanta diuersitas, ut similiores eis sint, 
 quantum ad haec adtinet, multi extranei quam ipsi inter se 
 gemini perexiguo temporis interuallo in nascendo separati, in 
 conceptu autem per unum concubitum uno etiam momento 
 seminati?

CAPUT II. 
 De geminorum simili dissimilique ualetudine. 
 Cicero dicit Hippocratem, nobilissimum medicum, scriptum 
 reliquisse, quosdam fratres, cum simul aegrotare coepissent 
 et eorum morbus eodem tempore ingrauesceret, eodem leuaretur, 
 geminos suspicatum; quos Posidonius Stoicus, multum 
 astrologiae deditus, eadem constitutione astrorum natos eademque 
 conceptos solebat adserere. Ita quod medicus pertinere 
 credebat ad simillimam temperiem ualetudinis, hoc philosophus 
 astrologus ad uim constitutionemque siderum, quae 
 fuerat quo tempore concepti natique sunt. In hac causa multo 
 est acceptabilior et de proximo credibilior coniectura medicinalis, 
 quoniam parentes ut erant corpore adfecti, dum

 

 

 
 
 
 concumberent, ita primordia conceptorum adfici potuerunt, ut consecutis 
 ex materno corpore prioribus incrementis paris ualetudinis 
 nascerentur; deinde in una domo eisdem alimentis 
 nutriti, ubi aerem et loci positionem et uim aquarum plurimum 
 ualere ad corpus uel bene uel male accipiendum medicina 
 testatur, eisdem etiam exercitationibus adsuefacti tam simi 
 lia corpora gererent, ut etiam ad aegrotandum uno tempore 
 eisdemque causis similiter mouerentur. Constitutionem uero 
 caeli ac siderum, quae fuit quando concepti siue nati sunt, 
 uelle trahere ad istam aegrotandi parilitatem, cum tam multa 
 diuersissimi generis diuersissimorum effectuum et euentorum 
 eodem tempore in unius regionis terra eidem caelo subdita 
 potuerint concipi et nasci, nescio cuius sit insolentiae. Nos 
 autem nouimus geminos non solum actus et peregrinationes 
 habere diuersas, uerum etiam dispares aegritudines perpeti. 
 De qua re facillimam, quantum mihi uidetur, rationem redderet 
 Hippocrates, diuersis alimentis et exercitationibus, quae 
 non de corporis temperatione, sed de animi uoluntate ueniunt, 
 dissimiles eis accidere potuisse ualetudines. Porro autem 
 Posidonius uel quilibet fatalium siderum adsertor mirum si 
 potest hic inuenire quid dicat, si nolit inperitorum mentibus 
 in eis quas nesciunt rebus inludere. Quod enim conantur 
 efficere de interuallo exiguo temporis, quod inter se gemini 
 dum nascerentur habuerunt, propter caeli particulam, ubi 
 ponitur horae notatio, quem horoscopum uocant: aut non 
 tantum ualet, quanta inuenitur in geminorum uoluntatibus 
 actibus moribus casibusque diuersitas, aut plus etiam ualet, 
 quam est geminorum uel humilitas generis eadem uel

 
 
 
 nobilitas, cuius maximam diuersitatem non nisi in hora, qua 
 quisque nascitur, ponunt. Ac per hoc si tam celeriter alter 
 post alterum nascitur, ut eadem pars horoscopi maneat, paria 
 cuncta quaero, quae in nullis possunt geminis inueniri; si 
 autem sequentis tarditas horoscopum mutat, parentes diuersos 
 quaero, quos gemini habere non possunt.

CAPUT III. 
 De argumento, quod ex rota figuli Nigidius mathematicus adsumsit in quaestione geminorum. 
 Frustra itaque adfertur nobile illud commentum de figuli 
 rota, quod respondisse ferunt Nigidium hac quaestione turbatum, 
 unde et Figulus appellatus est. Dum enim rotam 
 figuli ui quanta potuit intor?isset, currente illa bis numero 
 de atramento tamquam uno eius loco summa celeritate percussit; 
 deinde inuenta sunt signa, quae fixerat, desistente 
 motu, non paruo interuallo in rotae illius extremitate distantia. 
 <Sic, inquit, in tanta rapacitate caeli, etiamsi alter post alterum 
 tanta celeritate nascatur, quanta rotam bis ipse percussi, in 
 caeli spatio plurimum est: hinc sunt, inquit, quaecumque dissimillima 
 perhibentur in moribus casibusque geminorum.\' Hoc 
 figmentum fragilius est quam uasa, quae illa rotatione finguntur. 
 Nam si tam multum in caelo interest, quod constellationibus 
 conprehendi non potest, ut alteri geminorum hereditas 
 obueniat, alteri non obueniat: quur audent ceteris, qui 
 gemini non sunt, cum inspexerint eorum constellationes, talia 
 pronuntiare, quae ad illud secretum pertinent, quod nemo 
 potest conprehendere et momentis adnotare nascentium? Si 
 autem propterea talia dicunt in aliorum genituris, quia haec 
 ad productiora spatia temporum pertinent; momenta uero illa 
 partium minutarum, quae inter se gemini possunt habere

 
 
 
 nascentes, rebus minimis tribuuntur, de qualibus mathematici 
 non solent consuli (quis enim consulat quando sedeat, quando 
 deambulet, quando uel quid prandeat?): numquid ista dicimus, 
 quando in moribus operibus casibusque geminorum plurima 
 plurimumque diuersa monstramus? *

CAPUT IIII. 
 De Esau et Jacob geminis multum inter se morum et actionum qualitate disparibus. 
 Nati sunt duo gemini antiqua patrum memoria ut de insignibus 
 loquar) sic alter post alterum, ut posterior plantam 
 prioris teneret. Tanta in eorum uita fuerunt moribusque diuersa, 
 tanta in actibus disparilitas, tanta in parentum amore 
 dissimilitudo, ut etiam inimicos eos inter se faceret ipsa 
 distantia. Numquid hoc dicitur, quia uno ambulante alius 
 sedebat, et alio dormiente alius uigilabat, et alio loquente 
 tacebat alius; quae pertinent ad illas minutias, quae non 
 possunt ab eis conprehendi, qui constitutionem siderum, qua 
 quisque nascitur, scribunt, unde mathematici consulantur? 
 Unus duxit mercennariam seruitutem, alius non seruiuit; unus 
 a matre diligebatur, alius non diligebatur; unus honorem, qui 
 magnus aput eos habebatur, amisit, indeptus est alter. Quid 
 de uxoribus, quid de filiis, quid de rebus, quanta diuersitas! 
 Si ergo haec ad illas pertinent minutias temporum, quae inter 
 se habent gemini, et constellationibus non adscribuntur: quare 
 aliorum constellationibus inspectis ista dicuntur? Si autem 
 ideo dicuntur, quia non ad minuta inconprehensibilia, sed ad 
 temporum spatia pertinent, quae obseruari notarique possunt:

 
 
 
 quid hic agit rota illa figuli, nisi ut homines luteum cor habentes 
 in gyrum mittantur, ne mathematicorum uaniloquia 
 conuincantur?

CAPUT V. 
 Quibus modis conuincantur mathematici uanam scientiam profiteri. 
 Quid idem ipsi, quorum morbum, quod eodem tempore 
 grauior leuiorque apparebat amborum, medicinaliter inspiciens 
 Hippocrates geminos suspicatus est, nonne satis istos redarguunt, 
 qui uolunt sideribus dare, quod de corporum simili 
 temperatione ueniebat? Quur enim similiter eodemque tempore, 
 non alter prior, alter posterior aegrotabant, sicut nati 
 fuerant, quia utique simul nasci ambo non poterant? Aut si 
 nihil momenti adtulit, ut diuersis temporibus aegrotarent, 
 quod diuersis temporibus nati sunt: quare tempus in nascendo 
 diuersum ad aliarum rerum diuersitates ualere contendunt? 
 Quur potuerunt diuersis temporibus peregrinari, diuersis temporibus 
 ducere uxores, diuersis temporibus filios procreare et 
 multa alia, propterea quia diuersis temporibus nati sunt, et 
 non potuerunt eadem causa diuersis etiam temporibus aegrotare? 
 Si enim dispar nascendi mora mutauit horoscopum et 
 disparilitatem intulit ceteris rebus: quur illud in aegritudinibus 
 mansit, quod habebat in temporis aequalitate conceptus? 
 Aut si fata ualetudinis in conceptu sunt, aliarum 
 uero rerum in ortu esse dicuntur, non deberent inspectis natalium 
 constellationibus de ualetudine aliquid dicere, quando 
 eis inspicienda conceptionalis hora non datur. Si autem ideo 
 praenuntiant aegritudines non inspecto conceptionis horoscopo, 
 quia indicant eas momenta nascentium: quo modo dicerent 
 cuilibet eorum geminorum ex natiuitatis hora, quando

 
 
 
 aegrotaturus esset, cum et alter, qui non habebat eandem horam 
 natiuitatis, necesse haberet pariter aegrotare? Deinde quaero: 
 si tanta distantia est temporis in natiuitate geminorum, ut 
 per hanc oporteat eis constellationes fieri diuersas propter 
 diuersum horoscopum et ob hoc diuersos omnes cardines, ubi 
 tanta uis ponitur, ut hinc etiam diuersa sint fata: unde hoc 
 accidere potuit, cum eorum conceptus diuersum tempus habere 
 non possit? Aut si duorum uno momento temporis conceptorum 
 potuerunt esse ad nascendum fata disparia, quur non 
 et duorum uno momento temporis natorum possint esse ad 
 uiuendum adque moriendum fata disparia? Nam si unum momentum, 
 quo ambo concepti sunt, non inpediuit, ut alter 
 prior, alter posterior nasceretur: quur, uno momento si duo 
 nascantur, inpedit aliquid, ut alter prior, alter posterior 
 moriatur? Si conceptio momenti unius diuersos casus in utero 
 geminos habere permittit, quur natiuitas momenti unius non 
 etiam quoslibet duos in terra diuersos casus habere permittat, 
 ac sic omnis huius artis uel potius uanitatis commenta 
 tollantur? Quid est hoc, quur uno tempore, momento uno. 
 sub una eademque caeli positione concepti diuersa habent 
 fata, quae illos perducant ad diuersarum horarum natiuitatem, 
 et uno momento temporis sub una eademque caeli positione 
 de duabus matribus duo pariter nati diuersa fata habere non 
 possint, quae illos perducant ad diuersam uiuendi uel moriendi 
 necessitatem? An concepti nondum habent fata, quae nisi 
 nascantur habere non poterunt? Quid est ergo quod dicunt,

 
 
 
 si hora conceptionalis inueniatur, multa ab istis dici posse 
 diuinius? Unde etiam illud a nonnullis praedicatur, quod quidam 
 sapiens horam elegit, qua cum uxore concumberet, unde filium 
 mirabilem gigneret. Unde postremo et hoc est, quod de illis 
 pariter aegrotantibus geminis Posidonius, magnus astrologus 
 idemque philosophus, respondebat, ideo fieri, quod eodem tempore 
 fuissent nati eodemque concepti. Nam utique propter 
 hoc addebat conceptionem, ne diceretur ei non ad liquidum 
 eodem tempore potuisse nasci, quos constabat omnino eodem 
 tempore fuisse conceptos, ut hoc, quod similiter simulque 
 aegrotabant, non daret de proximo pari corporis temperamento, 
 sed eandem quoque ualetudinis parilitatem sidereis nexibus 
 adligaret. Si igitur in conceptu tanta uis est ad aequalitatem 
 fatorum, non debuerunt nascendo eadem fata mutari. Aut si 
 propterea mutantur fata geminorum, quia temporibus diuersis 
 nascuntur, quur non potius intellegamus iam fuisse mutata, 
 ut diuersis temporibus nascerentur? Itane non mutat fata 
 natiuitatis uoluntas uiuentium, cum mutet fata conceptionis 
 ordo nascentium?

CAPUT VI. 
 De geminis disparis sexus. 
 Quamquam et in ipsis geminorum conceptibus, ubi certe 
 amborum eadem momenta sunt temporum, unde fit ut sub 
 eadem constellatione fatali alter concipiatur masculus, altera 
 femina? Nouimus geminos diuersi sexus, ambo adhuc uiuunt, 
 ambo aetate adhuc uigent; quorum cum sint inter se similes

 
 
 
 corporum species, quantum in diuerso sexu potest, instituto 
 tamen et proposito uitae ita sunt dispares, ut praeter actus, 
 quos necesse est a uirilibus distare femineos (quod ille in 
 officio comitis militat et a sua domo paene semper peregrinatur, 
 illa de solo patrio et de rure proprio non recedit), 
 insuper (quod est incredibilius, si astralia fata credantur; non 
 autem mirum, si uoluntates hominum et Dei munera cogitentur) 
 ille coniugatus, illa uirgo sacra est; ille numerosam 
 prolem genuit, illa nec nupsit. At enim plurimum uis horoscopi 
 ualet. Hoc quam nihil sit, iam satis disserui. Sed qualecumque 
 sit, in ortu ualere dicunt; numquid et in conceptu? 
 ubi et unum concubitum esse manifestum est, et tanta naturae 
 uis est, ut, cum conceperit femina, deinde alterum concipere 
 omnino non possit; unde necesse est eadem esse in 
 geminis momenta conceptus. An forte quia diuerso horoscopo 
 nati sunt, aut ille in masculum, dum nascerentur, aut illa in 
 feminam commutata est? Cum igitur non usquequaque absurde 
 dici posset ad solas corporum differentias adflatus 
 quosdam ualere sidereos, sicut in solaribus accessibus et 
 decessibus uidemus etiam ipsius anni tempora uariari et lunaribus 
 incrementis adque detrimentis augeri et minui quaedam 
 genera rerum, sicut echinos et conchas et mirabiles aestus 
 oceani; non autem et animi uoluntates positionibus siderum 
 subdi: nunc isti, cum etiam nostros actus inde religare conantur, 
 admonent ut quaeramus, unde ne in ipsis quidem corporibus 
 eis possit ratio ista constare. Quid enim tam ad corpus 
 pertinens quam corporis sexus? et tamen sub eadem positione 
 siderum diuersi sexus gemini concipi potuerunt. Unde quid

 
 
 
 insipientius dici aut credi potest, quam siderum positionem, 
 quae ad horam conceptionis eadem ambobus fuit, facere non 
 potuisse, ut, cum quo habebat eandem constellationem, sexum 
 diuersum a fratre non haberet; et positionem siderum, quae 
 fuit ad horam nascentium, facere potuisse, ut ab eo tam 
 multum uirginali sanctitate distaret?

CAPUT VII. 
 De electione diei, quo uxor ducitur quoue in agro aliquid plantatur aut seritur. 
 Iam illud quis ferat, quod in eligendis diebus noua quaedam 
 suis actibus fata moliuntur? Non erat uidelicet ille ita natus, 
 ut haberet admirabilem filium, sed ita potius, ut contemtibilem 
 gigneret, et ideo uir doctus elegit horam qua misceretur 
 uxori. Fecit ergo fatum, quod non habebat, et ex ipsius 
 facto coepit esse fatale, quod in eius natiuitate non fuerat. 
 s o stultitiam singularem! Eligitur dies ut ducatur uxor; credo 
 propterea, quia potest in diem non bonum, nisi eligatur, 
 incurri et infeliciter duci. Ubi est ergo quod nascenti iam 
 sidera decreuerunt? An potest homo, quod ei iam constitutum 
 est, diei electione mutare, et quod ipse in eligendo die constituerit, 
 non poterit ab alia potestate mutari? Deinde si soli 
 homines, non autem omnia quae sub caelo sunt, constellationibus 
 subiacent, quur aliter eligunt dies adcommodatos 
 ponendis uitibus uel arboribus uel segetibus, alios dies pecoribus 
 uel domandis uel admittendis maribus, quibus equarum 
 uel boum fetentur armenta, et cetera huius modi? Si autem 
 propterea ualent ad has res dies electi, quia terrenis omnibus 
 corporibus siue animantibus secundum diuersitates

 
 
 
 temporalium momentorum siderum positio dominatur; considerent 
 quam innumerabilia sub uno temporis puncto uel nascantur 
 uel oriantur uel inchoentur, et tam diuersos exitus habeant. 
 ut istas obseruationes cuiuis puero ridendas esse persuadeant 
 Quis enim est tam excors, ut audeat dicere omnes arbores, 
 omnes herbas, omnes bestias serpentes aues pisces uermiculos 
 momenta nascendi singillatim habere diuersa? Solent 
 tamen homines ad tentandam peritiam mathematicorum adferre 
 ad eos constellationes mutorum animalium, quorum 
 ortus propter hanc explorationem domi suae diligenter obseruant, 
 eosque mathematicos praeferunt ceteris, qui constellationibus 
 inspectis dicunt non esse hominem natum, sed pecus. 
 Audent etiam dicere quale pecus, utrum aptum lanitio, an 
 uectationi, an aratro, an custodiae domus. Nam et ad canina 
 fata tentantur et cum magnis admirantium clamoribus ista 
 respondent. Sic desipiunt homines, ut existiment, cum homo 
 nascitur, ceteros rerum ortus ita inhiberi, ut cum illo sub 
 eadem caeli plaga nec musca nascatur. Nam si hanc admiserint, 
 procedit ratiocinatio, quae gradatim accessibus modicis 
 eos a muscis ad camelos elephantosque perducat. Nec illud 
 uolunt aduertere, quod electo ad seminandum agrum die tam 
 multa grana in terram simul ueniunt, simul germinant, exorta 
 segete simul herbescunt pubescunt flauescunt, et tamen inde 
 spicas ceteris coaeuas adque, ut ita dixerim, congerminales 
 alias robigo interimit, alias aues depopulantur, alias homines 
 auellunt. Quo modo istis alias constellationes fuisse dicturi sunt, 
 quas tam diuersos exitus habere conspiciunt? An eos paenitebit 
 his rebus dies eligere easque ad caeleste negabunt pertinere 
 decretum, et solos sideribus subdent homines, quibus solis in

 
 
 
 terra Deus dedit liberas uoluntates? His omnibus consideratis 
 non inmerito creditur, cum astrologi mirabiliter multa uera 
 respondent, occulto instinctu fieri spirituum non bonorum, 
 quorum cura est has falsas et noxias opiniones de astralibus 
 fatis inserere humanis mentibus adque firmare, non horoscopi 
 notati et inspecti aliqua arte, quae nulla est.

CAPUT VIII. 
 De his, qui non astrorum positionem, sed conexionem causarum ex Dei uoluntate pendentem fati nomine appellant. 
 Qui uero non astrorum constitutionem, sicuti est cum 
 quidque concipitur uel nascitur uel inchoatur, sed omnium 
 conexionem seriemque causarum, qua fit omne quod fit, fati 
 nomine appellant: non multum cum eis de uerbi controuersia 
 laborandum adque certandum est, quando quidem ipsum causarum 
 ordinem et quandam conexionem Dei summi tribuunt 
 uoluntati et potestati, qui optime et ueracissime creditur et 
 cuncta scire antequam fiant, et nihil inordinatum relinquere; 
 a quo sunt omnes potestates, quamuis ab illo non sint omnium 
 uoluntates. Ipsam itaque praecipue Dei summi uoluntatem, 
 cuius potestas insuperabiliter per cuncta porrigitur, 
 eos appellare fatum sic probatur. Annaei Senecae sunt, nisi 
 fallor, hi uersus: 

 
 Duc, summe pater altique dominator poli, 
 Quocumque placuit, nulla parendi mora est. 
 Adsum inpiger: fac nolle, comitabor gomens 
 Malusque patiar, facere quod licuit bono. 
 Ducunt uolentem fata, nolentem trahunt. 
 



 

 
 
 
 Nempe euidentissime hoc ultimo uersu ea fata appellauit, 
 quam supra dixerat summi patris uoluntatem; cui paratum 
 se oboedire dicit, ut uolens ducatur, ne nolens trahatur; quoniam 
 scilicet 

 
 Ducunt nolentem fata, nolentem trahunt. 
 

 Illi quoque uersus Homerici huic sententiae suffragantur, quos 
 Cicero in Latinum uertit: 

 
 Tales sunt hominum mentes, quali pater ipse 
 Iuppiter Iuppiter lustrauit lumine terras. 
 

 Nec in hac quaestione auctoritatem haberet poetica sententia: 
 sed quoniam Stoicos dicit uim fati adserentes istos ex Homero 
 uersus solere usurpare, non de illius poetae, sed de istorum 
 philosophorum opinione tractatur, cum per istos uersus, quos 
 disputationi adhibent quam de fato habent, quid sentiant esse 
 fatum apertissime declaratur, quoniam Iouem appellant, quem 
 summum deum putant, a quo conexionem dicunt pendere 
 fatorum.

CAPUT VIIII. 
 De praescientia Dei et libera hominis uoluntate contra Ciceronis definitionem. 
 Hos Cicero ita redarguere nititur, ut non existimet aliquid 
 se aduersus eos ualere, nisi auferat diuinationem. Quam sic 
 conatur auferre, ut neget esse scientiam futurorum, eamque 
 omnibus uiribus nullam esse omnino contendat, uel in homine 
 uel in deo, nullamque rerum praedictionem. Ita et Dei praescientiam 
 negat et omnem prophetiam luce clariorem conatur 
 euertere uanis argumentationibus et obponendo sibi quaedam

 

 
 
 
 oracula, quae facile possunt refelli; quae tamen nec ipsa conuincit. 
 In his autem mathematicorum coniecturis refutandis 
 eius regnat oratio, quia uere tales sunt, ut se ipsae destruant 
 et refellant. Multo sunt autem tolerabiliores, qui uel siderea 
 fata constituunt, quam iste qui tollit praescientiam futurorum. 
 Nam et confiteri esse Deum et negare praescium futurorum 
 apertissima insania est. Quod et ipse cum uideret, etiam illud 
 tentauit quod scriptum est: Dixit insipiens in corde 
 suo: Non est Deus; sed non ex sua persona. Vidit enim 
 quam esset inuidiosum et molestum, ideoque Cottam fecit 
 disputantem de hac re aduersus Stoicos in libris de deorum 
 natura et pro Lucilio Balbo, cui Stoicorum partes defendendas 
 dedit, maluit ferre sententiam quam pro Cotta, qui nullam 
 diuinam naturam esse contendit. In libris uero de diuinatione 
 ex se ipso apertissime obpugnat praescientiam futurorum. Hoc 
 autem totum facere uidetur, ne fatum esse consentiat et 
 perdat liberam uoluntatem. Putat enim concessa scientia futurorum 
 ita esse consequens fatum, ut negari omnino non possit. 
 Sed quoquo modo se habeant tortuosissimae concertationes et 
 disputationes philosophorum, nos ut confitemur summum et 
 uerum Deum, ita uoluntatem summamque potestatem ac 
 praescientiam eius confitemur; nec timemus ne ideo non uoluntate 
 faciamus, quod uoluntate facimus, quia id nos facturos 
 ille praesciuit, cuius praescientia falli non potest; quod Cicero 
 timuit, ut obpugnaret praescientiam, et Stoici, ut non omnia 
 necessitate fieri dicerent, quamuis omnia fato fieri contenderent. 
 Quid est ergo, quod Cicero timuit in praescientia futurorum, 
 ut eam labefactare disputatione detestabili niteretur? Videlicet

 

 
 
 
 quia, si praescita sunt omnia futura, hoc ordine uenient, quo 
 uentura esse praescita sunt; et si hoc ordine uenient, certus 
 est ordo rerum praescienti Deo; et si certus est ordo rerum, 
 certus est ordo causarum; non enim fieri aliquid potest, quod 
 non aliqua efficiens causa praecesserit; si autem certus est 
 ordo causarum, quo fit omne quod fit, fato, inquit, fiunt 
 omnia quae fiunt. Quod si ita est, nihil est in nostra potestate 
 nullumque est arbitrium uoluntatis; quod si concedimus, 
 inquit, omnis humana uita subuertitur, frustra leges dantur, 
 frustra obiurgationes laudes, uituperationes exhortationes adhibentur, 
 neque ulla iustitia bonis praemia et. malis supplicia 
 constituta sunt. Haec ergo ne consequantur indigna et absurda 
 et perniciosa rebus humanis, non uult esse praescientiam 
 futurorum; adque in has angustias coartat animum religiosum, 
 ut unum eligat e duobus, aut esse aliquid in nostra uoluntate, 
 aut esse praescientiam futurorum, quoniam utrumque 
 arbitratur esse non posse, sed si alterum confirmabitur, alterum 
 tolli; si elegerimus praescientiam futurorum, tolli uoluntatis 
 arbitrium; si elegerimus uoluntatis arbitrium, tolli praescientiam 
 futurorum. Ipse itaque, ut uir magnus et doctus et 
 uitae humanae plurimum ac peritissime consulens, ex his 
 duobus elegit liberum uoluntatis arbitrium; quod ut COD firmaretur, 
 negauit praescientiam futurorum adque ita, dum 
 uult facere liberos, fecit sacrilegos. Religiosus autem animus 
 utrumque eligit, utrumque confitetur et fide pietatis utrumque 
 confirmat. Quo modo? inquit; nam si est praescientia futurorum, 
 sequentur illa omnia, quae conexa sunt, donec eo perueniatur, 
 ut nihil sit in nostra uoluntate. Porro si est aliquid

 

 
 
 
 in nostra uoluntate, eisdem recursis gradibus eo peruenitur, 
 ut non sit praescientia futurorum. Nam per illa omnia sic 
 recurritur: si est uoluntatis arbitrium, non omnia fato fiunt; 
 si non omnia fato fiunt, non est omnium certus ordo causarum; 
 si certus ordo causarum non est, nec rerum certus 
 est ordo praescienti Deo, quae fieri non possunt, nisi praecedentibus 
 et efficientibus causis; si rerum ordo praescienti 
 Deo certus non est, non omnia sic ueniunt, ut ea uentura 
 praesciuit; porro si non omnia sic ueniunt, ut ab illo uentura 
 praescita sunt, non est, inquit, in Deo praescientia omnium 
 futurorum. 
 
 Nos aduersus istos sacrilegos ausus adque inpios et Deum 
 dicimus omnia scire antequam fiant. et uoluntate nos facere, 
 quidquid a nobis non nisi uolentibus fieri sentimus et nouimus. 
 Omnia uero fieri fato non dicimus, immo nulla fieri 
 fato dicimus; quoniam fati nomen ubi solet a loquentibus 
 poni, id est in constitutione siderum cum quisque conceptus 
 aut natus est, quoniam res ipsa inaniter adseritur, nihil ualere 
 monstramus. Ordinem autem causarum, ubi uoluntas Dei plurimum 
 potest, neque negamus, neque fati uocabulo nuncupamus, 
 nisi forte ut fatum a fando dictum intellegamus, id 
 est a loquendo; non enim abnuere possumus esse scriptum 
 in litteris sanctis: Semel locutus est Deus, duo haec 
 audiui, quoniam potestas Dei est, et tibi, Domine, 
 misericordia, qui reddis unicuique secundum 
 opera eius. Quod enim dictum est: Semel locutus est,

 

 

 

 
 
 
 intellegitur \'inmobiliter\', hoc est incommutabiliter, \'est locutus, 
 sicut nouit incommutabiliter omnia quae futura sunt 
 et quae ipse facturus est. Hac itaque ratione possemus a 
 fando fatum appellare, nisi hoc nomen iam in alia re soleret 
 intellegi, quo corda hominum nolumus inclinari. Non est 
 autem consequens, ut, si Deo certus est omnium ordo causarum, 
 ideo nihil sit in nostrae uoluntatis arbitrio. Et ipsae 
 quippe nostrae uoluntates in causarum ordine sunt, qui certus 
 est Deo eiusque praescientia continetur, quoniam et humanae 
 uoluntates humanorum operum causae sunt. Adque ita, qui 
 omnes rerum causas praesciuit, profecto in eis causis etiam 
 nostras uoluntates ignorare non potuit, quas nostrorum operum 
 causas esse praesciuit. 
 
 Nam et illud, quod idem Cicero concedit, nihil fieri si causa 
 efficiens non praecedat, satis est ad eum in hac quaestione 
 redarguendum. Quid enim eum adiuuat, quod dicit nihil 
 quidem fieri sine causa, sed non omnem causam esse fatalem, 
 quia est causa fortuita, est naturalis, est uoluntaria? Sufficit, 
 quia omne, quod fit, non nisi causa praecedente fieri con- 
 fitetur. Nos enim eas causas, quae dicuntur fortuitae, unde 
 etiam fortuna nomen accepit, non esse dicimus nullas, sed 
 latentes, easque tribuimus uel Dei ueri uel quorumlibet spirituum 
 uoluntati, ipsasque naturales nequaquam ab illius uoluntate 
 seiungimus, qui est auctor omnis conditorque naturae. 
 Iam uero causae uoluntariae aut Dei sunt aut angelorum ant 
 hominum aut quorumque animalium, si tamen uoluntates appellandae 
 sunt animarum rationis expertium motus illi, quibus 
 aliqua faciunt secundum naturam suam, cum quid uel adpetunt 
 uel euitant. Angelorum autem uoluntates dico seu bonorum,

 

 
 
 
 quos angelos Dei dicimus, seu malorum, quos angelos diaboli 
 uel etiam daemones appellamus: sic et hominum, et bonorum 
 scilicet et malorum. Ac per hoc colligitur non esse causas 
 efficientes omnium quae fiunt nisi uoluntarias, illius naturae 
 scilicet, quae spiritus uitae est. Nam et aer iste seu uentus 
 dicitur spiritus; sed quoniam corpus est, non est spiritus 
 uitae. Spiritus ergo uitae, qui uiuificat omnia creatorque est 
 omnis corporis et omnis creati spiritus, ipse est Deus, spiritus 
 utique non creatus. In eius uoluntate summa potestas est, 
 quae creatorum spirituum bonas uoluntates adiuuat, malas 
 iudicat, omnes ordinat et quibusdam tribuit potestates, quibus 
 dam non tribuit. Sicut enim omnium naturarum creator 
 est, ita omnium potestatum dator, non uoluntatum. Malae 
 quippe uoluntates ab illo non sunt, quoniam contra naturam 
 sunt, quae ab illo est. Corpora igitur magis subiacent uoluntatibus, 
 quaedam nostris, id est omnium animantium mortalium 
 et magis hominum quam bestiarum; quaedam uero angelorum; 
 sed omnia maxime Dei uoluntati subdita sunt, cui 
 etiam uoluntates omnes subiciuntur, quia non habent potestatem 
 nisi quam ille concedit. Causa itaque rerum, quae 
 facit nec fit, Deus est; aliae uero causae et faciunt et fiunt, 
 sicut sunt omnes creati spiritus, maxime rationales. Corporales 
 autem causae, quae magis fiunt quam faciunt, non sunt 
 inter causas efficientes adnumerandae, quoniam hoc possunt, 
 quod ex ipsis faciunt spirituum uoluntates. Quo modo igitur 
 ordo causarum, qui praescienti certus est Deo, id efficit, ut 
 nihil sit in nostra uoluntate, cum in ipso causarum ordine 
 magnum habeant locum nostrae uoluntates? Contendat ergo 
 Cicero cum eis, qui hunc causarum ordinem dicunt esse fatalem 
 uel potius ipsum fati nomine appellant, quod nos

 

 
 
 
 abhorremus praecipue propter uocabulum, quod non in re uera consueuit 
 intellegi. Quod uero negat ordinem omnium causarum 
 esse certissimum et Dei praescientiae notissimum, plus eum 
 quam Stoici detestamur. Aut enim esse Deum negat, quod 
 quidem inducta alterius persona in libris de deorum natura 
 facere molitus est; aut si esse confitetur Deum, quem negat 
 praescium futurorum, etiam sic nihil dicit aliud, quam quod 
 ille dixit insipiens in corde suo: Non est Deus. Qui 
 enim non est praescius omnium futurorum, non est utique 
 Deus. Quapropter et uoluntates nostrae tantum ualent, quantum 
 Deus eas ualere uoluit adque praesciuit; et ideo quidquid 
 ualent, certissime ualent, et quod facturae sunt, ipsae omnino 
 facturae sunt, quia ualituras adque facturas ille praesciuit, 
 cuius praescientia falli non potest. Quapropter si mihi fati 
 nomen alicui rei adhibendum placeret, magis dicerem fatum 
 esse infirmioris potentioris uoluntatem, qui eum usitato in potestate, 
 quam illo causarum ordine, quem non usitato sed suo 
 more Stoici fatum appellant, arbitrium nostrae uoluntatis 
 auferri.

CAPUT X. 
 An uoluntatibus hominum aliqua dominetur necessitas. 
 Unde nec illa necessitas formidanda est, quam formidando 
 Stoici laborauerunt causas rerum distinguere ita, ut quasdam 
 subtraherent necessitati, quasdam subderent, adque in his, 
 quas esse sub necessitate uoluerunt, posuerunt etiam nostras 
 uoluntates, ne uidelicet non essent liberae, si subderentur

 

 
 
 
 necessitati. Si enim necessitas nostra illa dicenda est, quae non 
 est in nostra potestate, sed etiam si nolimus efficit quod 
 potest, sicut est necessitas mortis: manifestum est uoluntates 
 nostras, quibus recte uel perperam uiuitur, sub tali necessitate 
 non esse. Multa enim facimus, quae si nollemus, non 
 utique faceremus. Quo primitus pertinet ipsum uelle; nam si 
 uolumus, est, si nolumus, non est; non enim uellemus, si 
 nollemus. Si autem illa definitur esse necessitas, secundum 
 quam dicimus necesse esse ut ita sit aliquid uel ita fiat, nescio 
 quur eam timeamus, ne nobis libertatem auferat uoluntatis. 
 Neque enim et uitam Dei et praescientiam Dei sub necessitate 
 ponimus, si dicamus necesse esse Deum semper uiuere 
 et cuncta praescire; sicut nec potestas eius minuitur, 
 cum dicitur mori fallique non posse. Sic enim hoc non potest, 
 ut potius, si posset, minoris esset utique potestatis. Recte 
 quippe omnipotens dicitur, qui tamen mori et falli non potest. 
 Dicitur enim omnipotens faciendo quod uult, non patiendo 
 quod non uult; quod ei si accideret, nequaquam esset omnipotens. 
 Unde propterea quaedam non potest, quia omnipotens 
 est. Sic etiam cum dicimus necesse esse, ut, cum uolumus, 
 libero uelimus arbitrio: et uerum procul dubio dicimus, et 
 non ideo ipsum liberum arbitrium necessitati subicimus, quae 
 adimit libertatem. Sunt igitur nostrae uoluntates et ipsae 
 faciunt, quidquid uolendo facimus, quod non fieret, si nollemus. 
 Quidquid autem aliorum hominum uoluntate nolens quisque 
 patitur, etiam sic uoluntas ualet, etsi non illius, tamen hominis 
 uoluntas; sed potestas Dei. Nam si uoluntas tantum 
 esset nec posset quod uellet, potentiore uoluntate inpediretur; 
 nec sic tamen uoluntas nisi uoluntas esset, nec alterius, sed

 
 
 
 eius esset qui uellet, etsi non posset inplere quod uellet. 
 Unde quidquid praeter suam uoluntatem patitur homo, non 
 debet tribuere humanis uel angelicis uel cuiusquam creati 
 spiritus uoluntatibus, sed eius potius, qui dat potestatem 
 uolentibus. 
 
 
 Non ergo propterea nihil est in nostra uoluntate, quia Deus 
 praesciuit quid futurum esset in nostra uoluntate. Non enim, 
 qui hoc praesciuit, nihil praesciuit. Porro si ille, qui praesciuit 
 quid futurum esset in nostra uoluntate, non utique 
 nihil, sed aliquid praesciuit: profecto et illo praesciente est 
 aliquid in nostra uoluntate. Quocirca nullo modo cogimur aut 
 retenta praescientia Dei tollere uoluntatis arbitrium aut retento 
 uoluntatis arbitrio Deum (quod nefas est) negare praescium 
 futurorum; sed utrumque amplectimur, utrumque fideliter et 
 ueraciter confitemur; illud, ut bene credamus; hoc, ut bene 
 uiuamus. Male autem uiuitur, si de Deo non bene creditur. 
 Unde absit a nobis eius negare praescientiam, ut libere uelimus, 
 quo adiuuante sumus liberi uel erimus. Proinde non 
 frustra sunt leges obiurgationes exhortationes laudes et uituperationes, 
 quia et ipsas futuras esse praesciuit, et ualent 
 plurimum, quantum eas ualituras esse praesciuit, et preces 
 ualent ad ea inpetranda, quae se precantibus concessurum 
 esse praesciuit, et iuste praemia bonis factis et peccatis supplicia 
 constituta sunt. Neque enim ideo peccat homo, quia 
 Deus illum peccaturum esse praesciuit; immo ideo non dubitatur 
 ipsum peccare cum peccat, quia ille, cuius praescientia 
 falli non potest, non fatum, non fortunam, non aliquid aliud, 
 sed ipsum peccaturum esse praesciuit. Qui si nolit, utique 
 non peccat; sed si peccare noluerit, etiam hoc ille praesciuit.

CAPUT XI. 
 De uniuersali prouidentia Dei, cuius legibus omnia continentur. 
 Deus itaque summus et uerus cum Uerbo suo et Spiritu 
 sancto, quae tria unum sunt, Deus unus omnipotens, creator 
 et factor omnia animae adque omnis corporis, cuius sunt 
 participatione felices, quicumque sunt ueritate, non uanitate 
 felices, qui fecit hominem rationale animal ex anima et corpore, 
 qui eum peccantem nec inpunitum esse permisit nec 
 sine misericordia dereliquit; qui bonis et malis essentiam 
 etiam cum lapidibus, uitam seminalem etiam cum arboribus, 
 uitam sensualem etiam cum pecoribus, uitam intellectualem 
 cum solis angelis dedit; a quo est omnis modus omnis species 
 omnis ordo; a quo est mensura numerus pondus; a quo est 
 quidquid naturaliter est, cuiuscumque generis est, cuiuslibet 
 aestimationis est; a quo sunt semina formarum formae seminum 
 motus seminum adque formarum; qui dedit et carni 
 originem pulchritudinem ualetudinem, propagationis fecunditatem 
 membrorum dispositionem salutem concordiae; qui et 
 animae inrationali dedit memoriam sensum adpetitum, rationali 
 autem insuper mentem intellegentiam uoluntatem; qui 
 non solum caelum et terram, nec solum angelum et hominem, 
 sed nec exigui et contemtibilis animantis uiscera nec auis 
 pinnulam, nec herbae flosculum nec arboris folium sine suarum 
 partium conuenientia et quadam ueluti pace dereliquit: nullo 
 modo est credendus regna hominum eorumque dominationes 
 et seruitutes a suae prouidentiae legibus alienas esse uoluisse.

CAPUT XII. 
 Quibus moribus antiqui Romani meruerint, ut Deus uerus, quamuis non eum colerent, eorum augeret imperium. 
 Proinde uideamus, quos Romanorum mores et quam ob 
 causam Deus uerus ad augendum imperium adiuuare dignatus 
 est, in cuius potestate sunt etiam regna terrena. Quod autem 
 ut absolutius disserere possemus, ad hoc pertinentem etiam 
 superiorem librum conscripsimus, quod in hac re potestas nulla 
 sit eorum deorum, quos etiam rebus nugatoriis colendos putarunt, 
 et praesentis uoluminis partes superiores, quas huc 
 usque perduximus, de fati quaestione tollenda, ne quisquam, 
 cui iam persuasam esset non illorum deorum cultu Romanum 
 imperium propagatum adque seruatum, nescio cui fato potius 
 id tribueret quam Dei summi potentissimae uoluntati. Ueteres 
 igitur primique Romani, quantum eorum docet et commendat 
 historia, quamuis ut aliae gentes excepta una populi Hebraeorum 
 deos falsos colerent et non Deo uictimas, sed daemoniis 
 immolarent, tamen \'laudis auidi, pecuniae liberales erant, 
 gloriam ingentem, diuitias honestas uolebant; hanc ardentissime 
 dilexerunt, propter hanc uiuere uoluerunt, pro hac 
 emori non dubitauerunt; ceteras cupiditates huius unius ingenti 
 cupiditate presserunt. Ipsam denique patriam suam, 
 quoniam seruire uidebatur inglorium, dominari uero adque 
 imperare gloriosum, prius omni studio liberam, deinde

 

 
 
 
 dominam esse concupiuerunt. Hinc est quod regalem dominationem 
 non ferentes (annua imperia binosque imperatores sibi fecerunt, 
 qui consules appellati sunt a consulendo, non reges aut domini 
 a regnando adque dominando\'; cum et reges utique a regendo 
 dicti melius uideantur, ut regnum a regibus, reges autem, 
 ut dictum est, a regendo; sed fastus regius non disciplina 
 putata est regentis uel beneuolentia consulentis, sed superbia 
 dominantis. Expulso itaque rege Tarquinio et consulibus institutis 
 secutum est, quod idem auctor in Romanorum laudibus 
 posuit, quod \'ciuitas incredibile memoratu est adepta libertate 
 quantum breui creuerit; tanta cupido gloriae incesserat.) Ista 
 ergo laudis auiditas et cupido gloriae multa illa miranda 
 fecit, laudabilia scilicet adque gloriosa secundum hominum 
 existimationem. 
 
 Laudat idem Sallustius temporibus suis magnos et praeclaros 
 uiros, Marcum Catonem et Gaium Caesarem, dicens 
 quod diu illa res publica non habuit quemquam uirtute 
 magnum, sed sua memoria fuisse illos duos ingenti uirtute, 
 diuersis moribus. In laudibus autem Caesaris posuit, quod 
 sibi magnum imperium, exercitum, bellum nouum exoptabat, 
 ubi uirtus enitescere posset. Ita fiebat in uotis uirorum uirtute 
 magnorum, ut excitaret in bellum miseras gentes et flagello 
 agitaret Bellona sanguineo, ut esset ubi uirtus eorum 
 enitesceret. Hoc illa profecto laudis auiditas et gloriae cupido 
 faciebat. Amore itaque primitus libertatis, post etiam dominationis 
 et cupiditate laudis et gloriae multa magna fecerunt. 
 Reddit eis utriusque rei testimonium etiam poeta insignis 
 illorum; inde quippe ait:

 

 
 
 

 
 Nec non Tarquinium eiectum Porsenna iubebat 
 Accipere ingentique urbem obsidione premebat; 
 Aeneadae in ferrum pro libertate ruebant. 
 

 Tunc itaque magnum illis fuit aut fortiter mori aut liberos 
 uiuere. Sed cum esset adepta libertas, tanta cupido gloriae 
 incesserat, ut parum esset sola libertas, nisi et dominatio 
 quaereretur, dum pro magno habetur, quod uelut loquente 
 Ioue idem poeta dicit: 

 
 Quin aspera Iuno, 
 Quae mare nunc terrasque metu caelumque fatigat, 
 Consilia in melius referet mecumque fouebit 
 Romanos rerum dominos gentemque togatam. 
 Sic placitum. Ueniet lustris labentibus aetas, 
 Cum domus Assaraci Phthiam clarasque Mycenas 
 Seruitio premet ac uictis dominabitur Argis . 
 

 Quae quidem Vergilius Iouem inducens tamquam futura praedicentem 
 ipse iam facta recolebat cernebatque praesentia; uerum 
 propterea commemorare illa uolui, ut ostenderem dominationem 
 post libertatem sic habuisse Romanos, ut in eorum 
 magnis laudibus poneretur. Hinc est et illud eiusdem poetae, 
 quod, cum artibus aliarum gentium eas ipsas proprias Romanorum 
 artes regnandi adque imperandi et subigendi ac debellandi 
 populos anteponeret, ait: 


 
 Excudent alii spirantia mollius aera, 
 Cedo equidem, uiuos ducent do marmore uultus, 
 Orabunt causas melius caelique meatus 
 Describent radio et surgentia sidera dicent: 



 

 
 
 
 Tu regere imperio populos, Romane, memento 
 (Hae tibi erunt artes) pacique inponere mores, 
 Parcere subiectis et debellare superbos. 
 

 Has artes illi tanto peritius exercebant, quanto minus se 
 uoluptatibus dabant et eneruationi animi et corporis in concupiscendis 
 et augendis diuitiis et per illas moribus corrumpendis, 
 rapiendo miseris ciuibus, largiendo scaenicis turpibus. 
 [Unde] Qui tales iam morum labe superabant adque abundabant, 
 quando scribebat ista Sallustius canebatque Vergilius, 
 non illis artibus ad honores et gloriam, sed dolis adque fallaciis 
 ambiebant. Unde idem dicit: *Sed primo magis ambitio 
 quam auaritia animos hominum exercebat, quod tamen uitium 
 propius uirtutem erat. Nam gloriam honorem imperium bonus 
 et ignauus aeque sibi exoptant; sed ille, inquit, uera uia 
 nititur, huic quia bonae artes desunt, dolis adque fallaciis 
 contendit.\' Hae sunt illae bonae artes, per uirtutem scilicet, 
 non per fallacem ambitionem ad honorem et gloriam et imperium 
 peruenire; quae tamen bonus et ignauus aeque sibi 
 exoptant; sed ille, id est bonus, uera uia nititur. Via uirtus 
 est, qua nititur tamquam ad possessionis finem, id est ad 
 gloriam honorem imperium. Hoc insitum habuisse Romanos 
 etiam deorum aput illos aedes indicant, quas coniunctissimas 
 constituerunt, Virtutis et Honoris, pro dis habentes quae

 

 
 
 
 dantur a Deo. Unde intellegi potest quem finem uolebant esse 
 uirtutis et quo eam referebant qui boni erant, ad honorem 
 scilicet; nam mali nec habebant eam, quamuis honorem habere 
 cuperent, quem malis artibus conabantur adipisci, id est 
 dolis adque fallaciis. a 
 
 
 Melius laudatus est Cato. De illo quippe ait: (Quo minus 
 petebat gloriam, eo illum magis sequebatur.\' Quando quidem 
 gloria est, cuius illi cupiditate flagrabant, iudicium hominum 
 bene de hominibus opinantium; et ideo melior est uirtus, 
 quae humano testimonio contenta non est nisi conscientiae 
 suae. Unde dicit apostolus: Nam gloria nostra haec est: 
 testimonium conscientiae nostrae; et alio loco: Opus 
 autem suum probet unusquisque, et tunc in semet 
 ipso tantum gloriam habebit et non in altero. 
 Gloriam ergo et honorem et imperium, quae sibi exoptabant 
 et quo bonis artibus peruenire nitebantur boni, non debet sequi 
 uirtus, sed ipsa uirtutem. Neque enim est uera uirtus, nisi 
 quae ad eum finem tendit, ubi est bonum hominis, quo melius 
 non est. Unde et honores, quos petiuit Cato, petere non 
 debuit, sed eos ciuitas ob eius uirtutem non petenti dare. 
 Sed cum illa memoria duo Romani essent uirtute magni, 
 Caesar et Cato, longe uirtus Catonis ueritati uidetur propinquior 
 fuisse quam Caesaris. Proinde qualis esset illo tempore 
 ciuitas et antea qualis fuisset, uideamus in ipsa sententia 
 Catonis: \'Nolite, inquit, existimare maiores nostros armis rem 
 publicam ex parua magnam fecisse. Si ita esset, multo pulcherrimam 
 eam nos haberemus. Quippe sociorum adque ciuium, 
 praeterea armorum et equorum maior copia nobis quam illis

 

 
 
 
 est. Sed alia fuere quae illos magnos fecerunt, quae nobis 
 nulla sunt: domi industria, foris iustum imperium, animus in 
 consulendo liber, neque delicto neque libidini obnoxius. Pro 
 his nos habemus luxuriam adque auaritiam, publice egestatem, 
 priuatim opulentiam; laudamus diuitias, sequimur inertiam; 
 inter bonos et malos discrimen nullum; omnia uirtutis praemia 
 ambitio possidet. Neque mirum: ubi uos separatim sibi 
 quisque consilium capitis, ubi domi uoluptatibus, hic pecuniae 
 aut gratiae seruitis, eo fit ut impetus fiat in uacuam rem 
 publicam.\' 
 
 
 Qui audit haec Catonis uerba siue Sallustii, putat, quales 
 laudantur Romani ueteres, omnes eos tales tunc fuisse uel 
 plures. Non ita est; alioquin uera non essent, quae ipse item 
 scribit, ea quae commemoraui in secundo libro huius operis, 
 ubi dicit, iniurias ualidiorum et ob eas discessionem plebis a 
 patribus aliasque dissensiones domi fuisse iam inde a principio, 
 neque amplius aequo et modesto iure actum quam expulsis 
 regibus quamdiu metus a Tarquinio fuit, donec bellum 
 graue, quod propter ipsum cum Etruria susceptum fuerat, 
 finiretur; postea uero seruili imperio patres exercuisse plebem, 
 regio more uerberasse, agro pepulisse et ceteris expertibus 
 solos egisse in imperio; quarum discordiarum, dum illi dominari 
 uellent, illi seruire nollent, finem fuisse bello Punico 
 secundo, quia rursus grauis metus coepit urguere adque ab 
 illis perturbationibus alia maiore cura cohibere animos inquietos 
 et\' ad concordiam reuocare ciuilem. Sed per quosdam 
 paucos, qui pro suo modo boni erant, magna administrabantur

 

 
 
 
 adque illis toleratis ac temperatis malis paucorum bonorum 
 prouidentia res illa crescebat; sicut idem historicus dicit multa 
 sibi legenti et audienti, quae populus Romanus domi militiaeque, 
 mari adque terra praeclara facinora fecerit, libuisse 
 adtendere quae res maxime tanta negotia sustinuisset; quoniam 
 sciebat saepenumero parua manu cum magnis legionibus 
 hostium contendisse Romanos, cognouerat paruis copiis bella 
 gesta cum opulentis regibus; sibique multa agitanti constare 
 dixit, paucorum ciuium egregiam uirtutem cuncta patrauisse, 
 eoque factum ut diuitias paupertas, multitudinem paucitas 
 superaret. \'Sed postquam luxu adque desidia, inquit, ciuitas 
 corrupta est, rursus res publica magnitudine sui imperatorum 
 adque magistratuum uitia sustentabat.\' Paucorum igitur uirtus 
 ad gloriam honorem imperium uera uia, id est ipsa uirtute. 
 nitentium etiam a Catone laudata est. Hinc erat domi industria, 
 quam commemorauit Cato, ut aerarium esset opulentum, 
 tenues res priuatae. Unde corruptis moribus uitium e contrario 
 posuit, publice egestatem, priuatim opulentiam.

CAPUT XIII. 
 De amore laudis, qui, cum sit uitium, ob hoc uirtus putatur, quia per ipsam uitia maiora cohibentur. 
 Quam ob rem quam diu fuissent regna Orientis inlustria, uoluit 
 Deus et Occidentale fieri, quod tempore esset posterius, sed 
 imperii latitudine et magnitudine inlustrius, idque talibus 
 potissimum concessit hominibus ad domanda grauia mala multarum 
 gentium, qui causa honoris laudis et gloriae consuluerunt 
 patriae, in qua ipsam gloriam requirebant, salutemque

 

 
 
 
 eius saluti suae praeponere non dubitauerunt, pro isto uno 
 uitio, id est amore laudis, pecuniae cupiditatem et multa alia 
 uitia conprimentes. Nam sanius uidet, qui et amorem laudis 
 uitium esse cognoscit, quod nec poetam fugit Horatium, 
 qui ait: 

 
 Laudis amore tumes: sunt certa piacula, quae te 
 Ter pure lecto poterunt recreare libello. 
 


 Idemque in carmine lyrico ad reprimendam dominandi libidinem 
 ita cecinit: 

 
 Latius regnes auidum domando 
 Spiritum, quam si Libyam remotis 
 Gadibus iungas et uterque Poenus 
 Seruiat uni. 
 

 Uerum tamen qui libidines turpiores fide pietatis inpeti\'ato 
 Spiritu sancto et amore intellegibilis pulchritudinis non refrenant, 
 melius saltem cupiditate humanae laudis et gloriae non 
 quidem iam sancti, sed minus turpes sunt. Etiam Tullius 
 hinc dissimulare non potuit in eisdem libris quos de re publica 
 scripsit, ubi loquitur de instituendo principe ciuitatis, 
 quem dicit alendum esse gloria, et consequenter commemorat 
 maiores suos multa mira adque praeclara gloriae cupiditate 
 fecisse. Huic igitur uitio non solum non resistebant, uerum 
 etiam id excitandum et accendendum esse censebant, putantes 
 hoc utile esse rei publicae. Quamquam nec in ipsis philosophiae 
 libris Tullius ab hac peste dissimulet, ubi eam luce

 

 
 
 
 clarius confitetur. Cum enim de studiis talibus loqueretur, 
 quae utique sectanda sunt fine ueri boni, non uentositate 
 laudis humanae, hanc intulit uniuersalem generalemque sententiam: 
 \'Honos alit artes, omnesque accenduntur ad studia 
 gloria iacentque ea semper, quae aput quosque inprobantur.\'

CAPUT XIIII. 
 De resecando amore laudis humanae, quoniam iustorum gloria omnis in Deo sit. 
 Huic igitur cupiditati melius resistitur sine dubitatione 
 quam ceditur. Tanto enim quisque est Deo similior, quanto 
 et ab hac inmunditia mundior. Quae in hac uita etsi non 
 funditus eradicatur ex corde, quia etiam bene proficientes 
 animos tentare non cessat, saltem cupiditas gloriae superetur 
 dilectione iustitiae: ut, si alicubi iacent quae aput quosque 
 inprobantur, si bona, si recta sunt, etiam ipse amor humanae 
 laudis erubescat et cedat amori ueritatis. Tam enim est 
 hoc uitium inimicum piae fidei, si maior in corde sit cupiditas 
 gloriae quam Dei timor uel amor, ut Dominus diceret: 
 Quo modo potestis credere gloriam ab inuicem 
 expectantes et gloriam quae a solo Deo est non quaerentes? 
 Item de quibusdam, qui in eum crediderant et uerebantur 
 palam confiteri, ait euangelista: Dilexerunt gloriam 
 hominum magis quam Dei. Quod sancti apostoli non fecerunt; 
 qui cum in his locis praedicarent Christi nomen, ubi 
 non solum inprobabatur (sicut ille ait: iacentque ea semper, 
 quae aput quosque inprobantur), uerum etiam summae

 

 
 
 
 detestationis habebatur, tenentes quod audierant a bono magistro 
 eodemque medico mentium: Si quis me negauerit coram 
 hominibus, negabo eum coram patre meo, qui in caelis 
 est, uel coram angelis Dei, inter maledicta et obprobria, 
 inter grauissimas persecutiones crudelesque poenas non sunt 
 deterriti a praedicatione salutis humanae tanto fremitu offensionis 
 humanae. Et quod eos diuina facientes adque dicentes 
 diuineque uiuentes debellatis quodam modo cordibus duris 
 adque introducta pace iustitiae ingens in ecclesia Christi gloria 
 consecuta est: non in ea tamquam in suae uirtutis fine 
 quieuerunt, sed eam quoque ipsam ad Dei gloriam referentes, 
 cuius gratia tales erant, isto quoque fomite eos, quibus consulebant, 
 ad amorem illius, a quo et ipsi tales fierent, accendebant. 
 Namque ne propter humanam gloriam boni essent, 
 docuerat eos magister illorum dicens: Cauete facere iustitiam 
 uestram coram hominibus, ut uideamini ab eis; 
 alioquin mercedem non habebitis aput patrem uestrum, 
 qui in caelis est. Sed rursus ne hoc peruerse intellegentes 
 hominibus placere metuerent minusque prodessent latendo, 
 quod boni sunt, demonstrans quo fine innotescere deberent: 
 Luceant, inquit, opera uestra coram hominibus, ut uideant 
 bona facta uestra et glorificent patrem uestrum, 
 qui in caelis est. Non ergo ut uideamini ab eis, id est 
 hac intentione, ut eos ad uos conuerti uelitis, quia non per 
 uos aliquid estis; sed ut glorificent patrem uestrum, 
 qui in caelis est, ad quem conuersi fiant quod estis. Hos 
 secuti sunt martyres, qui Scaeuolas et Curtios et Decios non

 

 

 

 
 
 
 sibi inferendo poenas, sed inlatas ferendo et uirtute uera, quoniam 
 uera pietate, et innumerabili multitudine superarunt. 
 Sed cum illi essent in ciuitate terrena, quibus propositus erat 
 omnium pro illa officiorum finis incolumitas eius et regnum 
 non in caelo, sed in terra; non in uita aeterna, sed in decessione 
 morientium et successione moriturorum: quid aliud 
 amarent quam gloriam, qua uolebant etiam post mortem tamquam 
 uiuere in ore laudantium?

CAPUT XV. 
 De mercede temporali, quam Deus reddidit bonis moribus Romanorum. 
 Quibus ergo non erat daturus Deus uitam aeternam cum 
 sanctis angelis suis in sua ciuitate caelesti, ad cuius societatem 
 pietas uera perducit, quae non exhibet seruitutem religionis, 
 quam λατρείαν Graeci uocant, nisi uni uero Deo, si 
 neque hanc eis terrenam gloriam excellentissimi imperii concederet: 
 non redderetur merces bonis artibus eorum, id est 
 uirtutibus, quibus ad tantam gloriam peruenire nitebantur. 
 De talibus enim, qui propter hoc boni aliquid facere uidentur, 
 ut glorificentur ab hominibus, etiam Dominus ait: Amen 
 dico uobis, perceperunt mercedem suam. Sic et isti 
 priuatas res suas pro re communi, hoc est re publica, et pro 
 eius aerario contemserunt, auaritiae restiterunt, consuluerunt 
 patriae consilio libero, neque delicto secundum suas leges 
 neque libidini obnoxii; his omnibus artibus tamquam uera 
 uia nisi sunt ad honores imperium gloriam; honorati sunt in 
 omnibus fere gentibus, imperii sui leges inposuerunt multis

 

 
 
 
 gentibus. hodieque litteris et historia gloriosi sunt paene in 
 omnibus gentibus: non est quod de summi et ueri Dei iustititia 
 conquerantur; perceperunt mercedem suam.

CAPUT XVI. 
 De mercede sanctorum ciuium ciuitatis aeternae, quibus utilia sunt Romanorum exempla uirtutum. 
 Merces autem sanctorum longe alia est etiam hic obprobria 
 sustinentium pro ueritate Dei, quae mundi huius dilectoribus 
 odiosa est. Illa ciuitas sempiterna est; ibi nullus oritur, 
 quia nullus moritur; ibi est uera et plena felicitas, non dea, 
 sed donum Dei; inde fidei pignus accepimus, quamdiu peregrinantes 
 eius pulchritudini suspiramus; ibi non oritur sol 
 super bonos et malos, sed sol iustitiae solos protegit bonos; 
 ibi non erit magna industria ditare publicum aerarium priuatis 
 rebus angustis, ubi thensaurus communis est ueritatis. 
 Proinde non solum ut talis merces talibus hominibus redderetur 
 Romanum imperium ad humanam gloriam dilatatum est; 
 uerum etiam ut ciues aeternae illius ciuitatis, quamdiu hic 
 peregrinantur, diligenter et sobrie illa intueantur exempla et 
 uideant quanta dilectio debeatur supernae patriae propter 
 uitam aeternam, si tantum a suis ciuibus terrena dilecta 
 est propter hominum gloriam.,

CAPUT XVII. 
 Quo fructu Romani bella gesserint et quantum his quos uicere contulerint. 
 Quantum enim pertinet ad hanc uitam mortalium, quae 
 paucis diebus ducitur et finitur, quid interest sub cuius imperio 
 uiuat homo moriturus, si illi qui imperant ad inpia 
 et iniqua non cogant? Aut uero aliquid nocuerunt Romani 
 gentibus, quibus subiugatis inposuerunt leges suas, nisi quia 
 id factum est ingenti strage bellorum? Quod si concorditer 
 fieret, id ipsum fieret meliore successu; sed nulla esset gloria 
 triumphantium. Neque enim et Romani non uiuebant sub 
 legibus suis, quas ceteris inponebant. Hoc si fieret sine Marte 
 et Bellona, ut nec Victoria locum haberet, nemine uincente 
 ubi nemo pugnauerat: nonne Romanis et ceteris gentibus una 
 esset eademque condicio? praesertim si mox fieret, quod 
 postea gratissime adque humanissime factum est, ut omnes ad 
 Romanum imperium pertinentes societatem acciperent ciuitatis 
 et Romani ciues essent, ac sic esset omnium, quod erat ante 
 paucorum; tantum quod plebs illa, quae suos agros non haberet, 
 de publico uiueret; qui pastus eius per bonos administratores 
 rei publicae gratius a concordibus praestaretur quam 
 uictis extorqueretur. 
 
 Nam quid intersit ad incolumitatem bonosque mores, ipsas 
 certe hominum dignitates, quod alii uicerunt, alii uicti sunt, 
 omnino non uideo, praeter illum gloriae humanae inanissimum 
 fastum, in quo perceperunt mercedem suam, qui eius ingenti 
 cupidine arserunt et ardentia bella gesserunt. Numquid enim 
 illorum agri tributa non soluunt? Numquid eis licet discere, 
 quod aliis non licet? Numquid non multi senatores sunt in

 
 
 
 aliis terris, qui Romam ne facie quidem norunt? Tolle iactantiam, 
 et omnes homines quid sunt nisi homines? Quod si 
 peruersitas saeculi admitteret, ut honoratiores essent quique 
 meliores: nec sic pro magno haberi debuit honor humanus, 
 quia nullius est ponderis fumus. Sed utamur etiam in his 
 rebus beneficio Domini Dei nostri; consideremus quanta contemserint, 
 quae pertulerint, quas cupiditates subegerint pro 
 humana gloria, qui eam tamquam mercedem talium uirtutum 
 accipere meruerunt, et ualeat nobis etiam hoc ad obprimendam 
 superbiam, ut, cum illa ciuitas, in qua nobis regnare 
 promissum est, tantum ab hac distet, quantum distat caelum 
 a terra, a temporali laetitia uita aeterna, ab inanibus laudibus 
 solida gloria, a societate mortalium societas angelorum, 
 a lumine solis et lunae lumen eius qui solem fecit et lunam, 
 nihil sibi magnum fecisse uideantur tantae patriae ciues, si 
 pro illa adipiscenda fecerint boni operis aliquid uel mala. 
 aliqua sustinuerint, cum illi pro hac terrena iam adepta tanta 
 fecerint, tanta perpessi sint, praesertim quia remissio peccatorum, 
 quae ciues ad aeternam colligit patriam, habet aliquid, 
 cui per umbram quandam simile fuit asylum illud Romuleum, 
 quo multitudinem, qua illa ciuitas conderetur, quorumlibet 
 delictorum congregauit inpunitas.

CAPUT XVIII. 
 Quam alieni a iactantia esse debeant Christiani, si aliquid fecerint pro dilectione patriae aeternae, cum tanta Romani gesserint pro humana gloria et ciuitate terrena. 
 Quid ergo magnum est pro illa aeterna caelestique patria 
 cuncta saeculi huius quamlibet iucunda blandimenta

 
 
 
 contemnere, si pro hac temporali adque terrena filios Brutus potuit 
 et occidere, quod illa facere neminem cogit? Sed certe difficilius 
 est filios interimere, quam quod pro ista faciendum est, 
 ea, quae filiis congreganda uidebantur adque seruanda, uel 
 donare pauperibus uel, si existat tentatio, quae id pro fide 
 adque iustitia fieri conpellat, amittere. Felices enim uel nos 
 uel filios nostros non diuitiae terrenae faciunt aut nobis uiuentibus 
 amittendae aut nobis mortuis a quibus nescimus uel 
 forte a quibus nolumus possidendae; sed Deus felices facit, 
 qui est mentium uera opulentia. Bruto autem, quia filios 
 occidit, infelicitatis perhibet testimonium etiam poeta laudator. 
 Ait enim: 

 
 Natosqne pater nona bella monentes 
 Ad poenam pulchra pro libertate uocabit 
 Infelix, utcumque ferent ea facta minores . 
 

 Sed uersu sequenti consolatus est infelicem: 

 
 Uincit amor patriae laudumque inmensa cupido. 
 

 Haec sunt duo illa, libertas et cupiditas laudis humanae, quae 
 ad facta conpulit miranda Romanos. Si ergo pro libertate 
 moriturorum et cupiditate laudum, quae a mortalibus expetuntur, 
 occidi filii a patre potuerunt: quid magnum est, si 
 pro uera libertate, quae nos. ab iniquitatis et mortis et diaboli 
 dominatu liberos facit, nec cupiditate humanarum laudum, 
 sed caritate liberandorum hominum, non a Tarquinio rege, 
 sed a daemonibus et daemonum principe, non filii occiduntur, 
 sed Christi pauperes inter filios conputantur?

 

 
 
 
 
 Si alius etiam Romanus princeps, cognomine Torquatus, 
 filium, non quia contra patriam, sed etiam pro patria, tamen 
 quia contra imperium suum, id est contra quod imperauerat 
 pater imperator, ab hoste prouocatus iuuenali ardore pugnauerat, 
 licet uicisset, occidit, ne plus mali esset in exemplo 
 imperii contemti quam boni in gloria hostis occisi: ut quid. 
 se iactent, qui pro inmortalis patriae legibus omnia, quae 
 multo minus quam filii diliguntur, bona terrena contemnunt? 
 Si Furius Camillus etiam ingratam patriam, a cuius ceruicibus 
 acerrimorum hostium Veientium iugum depulerat damnatusque 
 ab aemulis fuerat, a Gallis iterum liberauit, quia non 
 habebat potiorem, ubi posset uiuere gloriosius: quur extollatur, 
 uelut grande aliquid fecerit, qui forte in ecclesia ab inimicis 
 carnalibus grauissimam exhonorationis passus iniuriam non se 
 ad eius hostes haereticos transtulit aut aliquam contra illam 
 ipse haeresem condidit, sed eam potius quantum ualuit ab 
 haereticorum perniciosissima prauitate defendit, cum alia non 
 sit, non ubi uiuatur in hominum gloria, sed ubi uita ad aeterna 
 aeterna? Si Mucius, ut cum Porsenna rege pax fieret, 
 qui grauissimo bello Romanos premebat, quia Porsennam 
 ipsum occidere non potuit et pro eo alterum deceptus occidit, 
 in ardentem aram ante eius oculos dexteram extendit, dicens 
 multos tales, qualem illum uideret, in eius exitium coniurasse

 
 
 
 cuius ille fortitudinem et coniurationem talium perhorrescens 
 sine ulla dubitatione se ab illo bello facta pace conpescuit: 
 quis regno caelorum inputaturus est merita sua, si pro illo 
 non unam manum neque hoc sibi ultro faciens, sed persequente 
 aliquo patiens totum flammis corpus inpenderit? Si 
 Curtius armatus equo concito in abruptum hiatum terrae se 
 praecipitem dedit, deorum suorum oraculis seruiens, quoniam 
 iusserant, ut illuc id quod Romani haberent optimum mitteretur, 
 nec aliud intellegere potuerunt, quam uiris armisque 
 se excellere, unde uidelicet oportebat, ut deorum iussis in 
 illum interitum uir praecipitaretur armatus: quid se magnum 
 pro aeterna patria fecisse dicturus est, qui aliquem fidei suae 
 passus inimicum non se ultro in talem mortem mittens, sed 
 ab illo missus obierit; quando quidem a Domino suo eodemque 
 rege patriae suae certius oraculum accepit: Nolite timere 
 eos, qui corpus occidunt, animam autem non possunt 
 occidere? Si se occidendos certis uerbis quodam modo consecrantes 
 Decii deuouerunt, ut illis cadentibus et iram deorum 
 sanguine suo placantibus Romanus liberaretur exercitus: nullo 
 modo superbient sancti martyres, tamquam dignum aliquid 
 pro illius patriae participatione fecerint, ubi aeterna est et 
 uera felicitas, si usque ad sui sanguinis effusionem non solum 
 suos fratres, pro quibus fundebatur, uerum et ipsos inimicos, 
 a quibus fundebatur, sicut eis praeceptum est, diligentes caritatis 
 fide et fidei caritate certarunt? Si Marcus Puluillus dedicans 
 aedem Iouis Iunonis Mineruae falso sibi ab inuidis 
 morte filii nuntiata, ut illo nuntio perturbatus abscederet 
 adque ita dedicationis gloriam collega eius consequeretur, ita

 

 
 
 
 contemsit, ut eum etiam proici insepultum iuberet (sic in 
 eius corde orbitatis dolorem gloriae cupiditas uicerat): quid 
 magnum se pro euangelii sancti praedicatione, qua ciues 
 supernae patriae de diuersis liberantur et colliguntur erroribus, 
 fecisse dicturus est, cui Dominus de sepultura patris 
 sui sollicito ait: Sequere me et sine mortuos sepelire 
 mortuos suos? Si Marcus Regulus, ne crudelissimos hostes 
 iurando falleret, ad eos ab ipsa Roma reuersus est, quoniam, 
 sicut Romanis eum tenere uolentibus respondisse fertur, postea 
 quam Afris seruierat, dignitatem illic honesti ciuis habere 
 non posset, eumque Carthaginienses, quoniam contra eos in 
 Romano senatu egerat, grauissimis suppliciis necauerunt: qui 
 cruciatus non sunt pro fide illius patriae contemnendi, ad 
 cuius beatitudinem fides ipsa perducit? aut quid retribuetur 
 Domino pro omnibus quae retribuit, si pro fide quae illi 
 debetur talia fuerit homo passus, qualia pro fide quam perniciosissimis 
 inimicis debebat passus est Regulus? Quo modo 
 se audebit extollere de uoluntaria paupertate Christianus, ut 
 in huius uitae peregrinatione expeditior ambulet uiam, quae 
 perducit ad patriam, ubi uerae diuitiae Deus ipse est, cum 
 audiat uel legat Lucium Valerium, qui in suo defunctus est 
 consulatu, usque adeo fuisse pauperem, ut nummis a populo 
 conlatis eius sepultura curaretur? audiat uel legat Quintium 
 Cincinnatum, cum quattuor iugera possideret et ea suis manibus 
 coleret, ab aratro esse adductum, ut dictator fieret,

 

 
 
 
 maior utique honore quam consul, uictisque hostibus ingentem 
 gloriam consecutum in eadem paupertate mansisse? Aut quid 
 se magnum fecisse praedicabit, qui nullo praemio mundi 
 huius fuerit ab aeternae illius patriae societate seductus, cum 
 Fabricium didicerit tantis muneribus Pyrrhi, regis Epirotarum, 
 promissa etiam quarta parte regni, a Romana ciuitate non 
 potuisse deuelli ibique in sua paupertate priuatum manere 
 maluisse? Nam illud quod rem publicam, id est rem populi, 
 rem patriae, rem communem, cum haberent opulentissimam 
 adque ditissimam, sic ipsi in suis domibus pauperes erant, 
 ut quidam eorum, qui iam bis consul fuisset, ex illo senatu 
 hominum pauperum pelleretur notatione censoria, quod decem 
 pondo argenti in uasis habere conpertus est; ita idem ipsi 
 pauperes erant, quorum triumphis publicum ditabatur aerarium: 
 nonne omnes Christiani, qui excellentiore proposito diuitias 
 suas communes faciunt secundum id quod scriptum est 
 in actibus apostolorum, ut distribuatur unicuique sicut cuique 
 opus est, et nemo dicat aliquid proprium, sed sint illis omnia 
 communia, intellegunt se nulla ob hoc uentilari oportere 
 iactantia, id faciendo pro obtinenda societate angelorum, cum 
 paene tale aliquid illi fecerint pro conseruanda gloria Romanorum? 
 
 Haec et alia, si qua huius modi reperiuntur in litteris eorum, 
 quando sic innotescerent, quando tanta fama praedicarentur, 
 nisi Romanum imperium longe lateque porrectum magnificis 
 successibus augeretur? Proinde per illud imperium tam latum 
 tamque diuturnum uirorumque tantorum uirtutibus praeclarum

 

 
 
 
 adque gloriosum et illorum intentioni merces quam quaerebant 
 est reddita, et nobis proposita necessariae commonitionis 
 exempla, ut, si uirtutes, quarum istae utcumque sunt similes, 
 quas isti pro ciuitatis terrenae gloriae tenuerunt, pro Dei 
 gloriosissima ciuitate non tenuerimus, pudore pungamur; si 
 tenuerimus, superbia non extollamur; quoniam, sicut dicit 
 apostolus, indignae sunt passiones huius temporis ad 
 futuram gloriam, quae reuelabitur in nobis. Ad humanam 
 uero gloriam praesentisque temporis satis digna uita aestimabatur 
 illorum. Unde etiam Iudaei, qui Christum occiderunt, 
 reuelante testamento nouo quod in uetere uelatum fuit, ut 
 non pro terrenis et temporalibus beneficiis, quae diuina prouidentia 
 permixte bonis malisque concedit, sed pro aeterna uita 
 muneribusque perpetuis et ipsius supernae ciuitatis societate 
 colatur Deus unus et uerus, rectissime istorum gloriae donati 
 sunt, ut hi, qui qualibuscumque uirtutibus terrenam gloriam 
 quaesiuerunt et adquisiuerunt, uincerent eos, qui magnis uitiis 
 datorem uerae gloriae et ciuitatis aeternae occiderunt adque 
 respuerunt.

CAPUT XVIIII. 
 Quo inter se differant cupiditas gloriae et cupiditas dominationis. 
 Interest sane inter cupiditatem humanae gloriae et cupiditatem 
 dominationis. Nam licet procliue sit, ut, qui humana 
 gloria nimium delectatur, etiam dominari ardenter adfectet, 
 tamen qui ueram licet humanarum laudum gloriam concupiscunt, 
 dant operam bene iudicantibus non displicere. Sunt 
 enim multa in moribus bona, de quibus multi bene iudicant,

 

 
 
 
 quamuis ea multi non habeant; per ea bona morum nituntur 
 ad gloriam et imperium uel dominationem, de quibus ait 
 Sallustius: \'Sed ille uera uia nititur.) Quisquis autem sine 
 cupiditate gloriae, qua ueretur homo bene iudicantibus displicere, 
 dominari adque imperare desiderat, etiam per apertissima 
 scelera quaerit plerumque obtinere quod diligit. Proinde qui 
 gloriam concupiscit, aut uera uia nititur aut certe dolis adque 
 fallaciis contendit, uolens bonus uideri esse, quod non est. 
 Et ideo uirtutes habenti magna uirtus est contemnere gloriam, 
 quia contemtus eius in conspectu Dei est, iudicio autem non 
 aperitur humano. Quidquid enim fecerit ad oculos hominum, 
 quo gloriae contemtor appareat, ad maiorem laudem, hoc est 
 ad maiorem gloriam, facere si credatur, non est unde se suspicantium 
 sensibus aliter esse, quam suspicantur, ostendat. Sed 
 qui contemnit iudicia laudantium, contemnit etiam suspicantium 
 temeritatem, quorum tamen, si uere bonus est, non contemnit 
 salutem, quoniam tantae iustitiae est qui de spiritu 
 Dei uirtutes habet, ut etiam ipsos diligat inimicos, et ita 
 diligat, ut suos osores uel detractores uelit correctos habere 
 consortes non in terrena patria, sed superna; in laudatoribus 
 autem suis, quamuis paruipendat quod eum laudant, non 
 tamen paruipendit quod amant, nec eos uult fallere laudantes, 
 ne decipiat diligentes; ideoque instat ardenter, ut potius 
 ille laudetur, a quo habet homo quidquid in eo iure laudatur. 
 Qui autem gloriae contemtor dominationis est auidus, 
 bestias superat siue crudelitatis uitiis siue luxuriae. Tales

 

 
 
 
 quidam Romani fuerunt. Non enim cura existimationis amissa 
 dominationis cupiditate caruerunt. Multos tales fuisse prodit 
 historia; sed huius uitii summitatem et quasi arcem quandam 
 Nero Caesar primus obtinuit, cuius fuit tanta luxuries, ut 
 nihil ab eo putaretur uirile metuendum; tanta crudelitas, ut 
 nihil molle habere crederetur, si nesciretur. Etiam talibus 
 tamen dominandi potestas non datur nisi summi Dei prouidentia, 
 quando res humanas iudicat talibus dominis dignas. 
 Aperta de hac re uox diuina est loquente Dei sapientia: Per 
 me reges regnant et tyranni per me tenent terram. 
 Sed ne tyranni non pessimi adque inprobi reges, sed uetere 
 nomine fortes dicti existimentur (unde ait Vergilius: 

 
 Pars mihi pacis erit dextram tetigisse tyranni): 
 

 apertissime alio loco de Deo dictum est: Quia regnare 
 facit hominem hypocritam propter peruersitatem populi. 
 Quam ob rem, quamuis ut potui satis exposuerim qua 
 causa Deus unus uerus et iustus Romanos secundum quandam 
 formam terrenae ciuitatis bonos adiuuerit ad tanti imperii 
 gloriam consequendam: potest tamen et alia causa esse latentior 
 propter diuersa merita generis humani, Deo magis nota 
 quam nobis, dum illud constet inter omnes ueraciter pios, 
 neminem sine uera pietate, id est ueri Dei uero cultu, ueram 
 posse habere uirtutem, nec eam ueram esse, quando gloriae 
 seruit humanae; eos tamen, qui ciues non sint ciuitatis aeternae, 
 quae in sacris litteris nostris dicitur ciuitas Dei, utiliores esse 
 terrenae ciuitati, quando habent uirtutem uel ipsam, quam si 
 nec ipsam. Illi autem, qui uera pietate praediti bene uiuunt, 
 si habent scientiam regendi populos, nihil est felicius rebus

 

 
 
 
 humanis, quam si Deo miserante habeant potestatem. Tales 
 autem homines uirtutes suas, quantascumque in hac uita 
 possunt habere, non tribuunt nisi gratiae Dei, quod eas uolentibus 
 credentibus petentibus dederit, simulque intellegunt. 
 quantum sibi desit ad perfectionem iustitiae, qualis est in 
 illorum sanctorum angelorum societate, cui se nituntur aptare. 
 Quantumlibet autem laudetur adque praedicetur uirtus, quae 
 sine uera pietate seruit hominum gloriae, nequaquam sanctorum 
 exiguis initiis conparanda est, quorum spes posita est in gratia 
 et in misericordia ueri Dei.

CAPUT XX. 
 Tam turpiter seruire uirtutes humanae gloriae quam corporis uoluptati. 
 Solent philosophi, qui finem boni humani in ipsa uirtute 
 constituunt, ad ingerendum pudorem quibusdam philosophis. 
 qui uirtutes quidem probant, sed eas uoluptatis corporalis 
 fine metiuntur et illam per se ipsam putant adpetendam. 
 istas propter ipsam, tabulam quandam uerbis pingere, ubi 
 uoluptas in sella regali quasi delicata quaedam regina considat, 
 eique uirtutes famulae subiciantur, obseruantes eius nutum, 
 ut faciant quod illa imperauerit, quae prudentiae iubeat, ut 
 uigilanter inquirat, quo modo uoluptas regnet et salua sit; 
 iustitiae iubeat, ut praestet beneficia quae potest ad conparandas 
 amicitias corporalibus commodis necessarias, nulli faciat 
 iniuriam, ne offensis legibus uoluptas uiuere secura non possit; 
 fortitudini iubeat. ut, si dolor corpori accesserit, qui non conpellat 
 in mortem, teneat dominam suam, id est uoluptatem, 
 fortiter in animi cogitatione, ut per pristinarum deliciarum

 

 
 
 
 suarum recordationem mitiget praesentis doloris aculeos; 
 temperantiae iubeat, ut tantum capiat alimentorum etsi qua 
 delectant, ne per inmoderationem noxium aliquid ualetudinem 
 turbet et uoluptas, quam etiam in corporis sanitate Epicurei 
 maximam ponunt, grauiter offendatur. Ita uirtutes cum tota 
 suae gloria dignitatis tamquam imperiosae cuidam et inhonestae 
 mulierculae seruient uoluptati. Nihil hac pictura dicunt 
 esse ignominiosius et deformius et quod minus ferre bonorum 
 possit aspectus; et uerum dicunt. Sed non existimo satis debiti 
 decoris esse picturam, si etiam talis fingatur, ubi uirtutes 
 humanae gloriae seruiunt. Licet enim ipsa gloria delicata 
 mulier non sit, inflata [tamen] est et multum inanitatis 
 habet. Unde non ei digne seruit soliditas quaedam firmitasque 
 uirtutum, ut nihil prouideat prouidentia, nihil distribuat iustitia, 
 nihil toleret fortitudo, nihil temperantia moderetur, nisi unde 
 placeatur hominibus et uentosae gloriae seruiatur. Nec illi se 
 ab ista foeditate defenderint, qui, cum aliena spernant iudicia 
 uelut gloriae contemtores, sibi sapientes uidentur et sibi placent. 
 Nam eorum uirtus, si tamen ulla est, alio modo quodam 
 humanae subditur laudi; neque enim ipse, qui sibi placet, 
 homo non est. Qui autem uera pietate in Deum, quem diligit, 
 credit et sperat, plus intendit in ea, quibus sibi displicet, 
 quam in ea, si qua in illo sunt, quae non tam ipsi quam 
 ueritati placent; neque id tribuit, unde iam potest placere, 
 nisi eius misericordiae, cui metuit displicere; de his sanatis 
 gratias agens, de illis sanandis preces fundens.

CAPUT XXI. 
 Romanum regnum a Deo uero esse dispositum, a quo est omnis potestas et cuius prouidentia reguntur uniuersa. 
 Quae cum ita sint, non tribuamus dandi regni adque imperii 
 potestatem nisi Deo uero, qui dat felicitatem in regno caelorum 
 solis piis; regnum uero terrenum et piis et inpiis. 
 sicut ei placet, cui nihil iniuste placet. Quamuis enim aliquid 
 dixerimus, quod apertum nobis esse uoluit: tamen multum 
 est ad nos et ualde superat uires nostras hominum occulta 
 discutere et liquido examine merita diiudicare regnorum. Ille 
 igitur unus uerus Deus, qui nec iudicio nec adiutorio deserit 
 genus humanum, quando uoluit et quantum uoluit Romanis 
 regnum dedit; qui dedit Assyriis, uel etiam Persis, a quibus 
 solos duos deos coli, unum bonum, alterum malum, continent 
 litterae istorum; ut taceam de populo Hebraeo, de quo iam 
 dixi quantum satis uisum est, qui praeter unum Deum non 
 coluit et quando regnauit. Qui ergo Persis dedit segetes sine 
 cultu deae Segetiae, qui alia dona terrarum sine cultu tot 
 deorum, quos isti rebus singulis singulos, uel etiam rebus 
 singulis plures praeposuerunt: ipse etiam regnum dedit sine 
 cultu eorum, per quorum cultum se isti regnasse crediderunt. 
 Sic etiam hominibus: qui Mario, ipse Gaio Caesari; qui 
 Augusto, ipse et Neroni; qui Vespasianis, uel patri uel filio, 
 suauissimis imperatoribus, ipse et Domitiano crudelissimo; et 
 ne per singulos ire necesse sit, qui Constantino Christiano, 
 ipse apostatae Iuliano, cuius egregiam indolem decepit amore 
 dominandi sacrilega et detestanda curiositas, cuius uanis 
 deditus oraculis erat, quando fretus securitate uictoriae naues, 
 quibus uictus necessarius portabatur, incendit; deinde feruide

 
 
 
 instans inmodicis ausibus et mox mento temeritatis occisus 
 in locis hostilibus egenum reliquit exercitum, ut aliter inde 
 non posset euadi, nisi contra illud auspicium dei Termini, de 
 quo superiore libro diximus, Romani imperii termini mouerentur. 
 Cessit enim Terminus deus necessitati, qui non cesserat 
 Ioui. Haec plane Deus unus et uerus regit et gubernat, ut 
 placet; et si occultis causis, numquid iniustis?

CAPUT XXII. 
 Tempora exitusque bellorum ex Dei pendere iudicio. 
 Sic etiam tempora ipsa bellorum, sicut in eius arbitrio est 
 iustoque iudicio et misericordia uel adterere uel consolari 
 genus humanum, ut alia citius, alia tardius finiantur. Bellum 
 piratarum a Pompeio, bellum Punicum tertium ab Scipione 
 incredibili celeritate et temporis breuitate confecta sunt. Bellum 
 quoque fugitiuorum gladiatorum, quamuis multis Romanis 
 ducibus et duobus consulibus uictis Italiaque horribiliter contrita 
 adque uastata, tertio tamen anno post multa consumta 
 consumtum est. Picentes, Marsi et Peligni, gentes non exterae, 
 sed Italicae, post diuturnam et deuotissimam sub Romano 
 iugo seruitutem in libertatem caput erigere tentauerunt, iam 
 multis nationibus Romano imperio subiugatis deletaque Carthagine; 
 in quo bello Italico Romanis saepissime uictis ubi 
 et duo consules perierunt et alii nobilissimi senatores, non 
 diuturno tamen tempore tractum est hoc malum; nam quintus 
 annus ei finem dedit. Sed bellum Punicum secundum cum 
 maximis detrimentis et calamitate rei publicae per annos

 

 

 

 
 
 
 decem et octo Romanas uires extenuauit et paene consumsit; 
 duobus proeliis ferme septuaginta Romanorum milia ceciderunt. 
 Bellum Punicum primum per uiginti et tres annos peractum 
 est; bellum Mithridaticum quadraginta. Ac ne quisquam arbitretur 
 rudimenta Romanorum fuisse fortiora ad bella citius 
 peragenda, superioribus temporibus multum in omni uirtute 
 laudatis bellum Samniticum annis tractum est ferme quinquaginta; 
 in quo bello ita Romani uicti sunt, ut sub iugum 
 etiam mitterentur. Sed quia non diligebant gloriam propter 
 iustitiam, sed iustitiam propter gloriam diligere uidebantur, 
 pacem factam foedusque ruperunt. Haec ideo commemoro, 
 quoniam multi praeteritarum rerum ignari, quidam etiam dissimulatores 
 suae scientiae, si temporibus Christianis aliquod 
 bellum paulo diutius trahi uident, ilico in nostram religionem 
 proteruissime insiliunt, exclamantes, quod, si ipsa non esset 
 et uetere ritu numina colerentur, iam Romana illa uirtute, 
 quae adiuuante Marte et Bellona tanta celeriter bella confecit, 
 id quoque celerrime finiretur. Recolant igitur qui legerunt, 
 quam diuturna bella, quam uariis euentis, quam luctuosis 
 cladibus a ueteribus sint gesta Romanis, sicut solet orbis 
 terrarum uelut procellosissimum pelagus uaria talium malorum 
 tempestate iactari, et quod nolunt aliquando fateantur, nec 
 insanis aduersus Deum linguis se interimant et decipiant 
 inperitos.

CAPUT XXIII. 
 De bello, in quo Radagaisus rex Gothorum, daemonum cultor, uno die cum ingentibus copiis suis uictus est. 
 Quod tamen nostra memoria recentissimo tempore Deus 
 mirabiliter et misericorditer fecit, non cum gratiarum actione

 
 
 
 commemorant, sed, quantum in ipsis est, omnium si- fieri 
 potest hominum obliuione sepelire conantur; quod a nobis si 
 tacebitur, similiter erimus ingrati. Cum Radagaisus, rex 
 Gothorum, agmine ingenti et inmani iam in Urbis uicinia 
 constitutus Romanis ceruicibus inmineret, uno die tanta celeritate 
 sic uictus est, ut ne uno quidem non dicam extincto, 
 sed uulnerato Romanorum multo amplius quam centum milium 
 prosterneretur eius exercitus adque ipse mox captus poena 
 debita necaretur. Nam si ille tam inpius cum tantis et tam 
 inpiis copiis Romam fuisset ingressus. cui pepercisset? quibus 
 locis martyrum honorem detulisset? in qua persona Deum 
 timeret? cuius non sanguinem fusum, cuius pudicitiam uellet 
 intactam? Quas autem isti pro dis suis uoces haberent, quanta 
 insultatione iactarent, quod ille ideo uicisset, ideo tanta potuisset, 
 quia cottidianis sacrificiis placabat adque inuitabat 
 deos, quod Romanos facere Christiana religio non sinebat? 
 Nam propinquante iam illo his locis, ubi nutu summae maiestatis 
 obpressus est, cum eius fama ubique crebresceret, nobis 
 aput Carthaginem dicebatur, hoc credere spargere iactare paganos, 
 quod ille dis amicis protegentibus et opitulantibus, 
 quibus immolare cottidie ferebatur, uinci omnino non posset 
 ab eis, qui talia dis Bomanis sacra non facerent nec fieri a 
 quoquam permitterent. Et non agunt miseri gratias tantae 
 misericordiae Dei, qui cum. statuisset inruptione barbarica

 

 
 
 
 grauiora <pati> dignos mores hominum castigare, indignationem 
 suam tanta mansuetudine temperauit, ut illum primo 
 faceret mirabiliter uinci, ne ad infirmorum animos euertendos 
 gloria daretur daemonibus, quibus eum supplicare constabat; 
 deinde ab his barbaris Roma caperetur, qui contra omnem 
 consuetudinem gestorum ante bellorum ad loca sancta confugientes 
 Christianae religionis reuerentia tuerentur ipsisque 
 daemonibus adque inpiorum sacrificiorum ritibus, de quibus 
 ille praesumserat, sic aduersarentur nomine Christiano, ut 
 longe atrocius bellum cum eis quam cum hominibus gerere 
 uiderentur; ita uerus dominus gubernatorque rerum et Romanos 
 cum misericordia flagellauit, et tam incredibiliter uictis 
 supplicatoribus daemonum nec saluti rerum praesentium necessaria 
 esse sacrificia illa monstrauit, ut ab his qui non peruicaciter 
 caciter contendunt, sed prudenter adtendunt, nec propter 
 praesentes necessitates uera religio deseratur, et magis aeternae 
 uitae fidelissima expectatione teneatur.

CAPUT XXIIII. 
 Quae sit Christianorum imperatorum et quam uera felicitas. 
 Neque enim nos Christianos quosdam imperatores ideo 
 felices dicimus, quia uel diutius imperarunt uel imperantes 
 filios morte placida reliquerunt, uel hostes rei publicae domuerunt 
 uel inimicos ciues aduersus se insurgentes et cauere 
 obprimere potuerunt. Haec et alia uitae huius aerumnosae 
 uel munera uel solacia quidam etiam cultores daemonum

 
 
 
 accipere meruerunt, qui non pertinent ad regnum Dei, quo 
 pertinent isti; et hoc ipsius misericordia factum est, ne ab 
 illo ista qui in eum crederent uelut summa bona desiderarent. 
 Sed felices eos dicimus, si iuste imperant, si inter linguas 
 sublimiter honorantium et obsequia nimis humiliter salutantium 
 non extolluntur, et se homines esse meminerunt; si 
 suam potestatem ad Dei cultum maxime dilatandum maiestati 
 eius famulam faciunt; si Deum timent diligunt colunt; si 
 plus amant illud regnum, ubi non timent habere consortes; 
 si tardius uindicant, facile ignoscunt; si eandem uindictam pro 
 necessitate regendae tuendaeque rei publicae, non pro saturandis 
 inimicitiarum odiis exerunt; si eandem ueniam non ad inpunitatem 
 iniquitatis, sed ad spem correctionis indulgent; si, quod 
 aspere coguntur plerumque decernere, misericordiae lenitate 
 et beneficiorum largitate conpensant; si luxuria tanto eis est 
 castigatior, quanto posset esse liberior; si malunt cupiditatibus 
 prauis quam quibuslibet gentibus imperare et si haec omnia 
 faciunt non propter ardorem inanis gloriae, sed propter caritatem 
 felicitatis aeternae; si pro suis peccatis humilitatis et miserationis 
 et orationis sacrificium Deo suo uero immolare non 
 neglegunt. Tales Christianos imperatores dicimus esse felices 
 interim spe, postea re ipsa futuros, cum id quod expectamus 
 aduenerit.

CAPUT XXV. 
 De prosperitatibus, quas Constantino imperatori Christiano Deus contulit. 
 Nam bonus Deus, ne homines, qui eum crederent propter 
 aeternam uitam colendum, has sublimitates et regna terrena 
 existimarent posse neminem consequi, nisi daemonibus supplicet, 
 quod hi spiritus in talibus multum ualerent, Constantinum 
 imperatorem non supplicantem daemonibus, sed ipsum 
 uerum Deum colentem tantis terrenis inpleuit muneribus, 
 quanta optare nullus auderet; cui etiam condere ciuitatem 
 Romano imperio sociam, uelut ipsius Romae -filiam, sed sine 
 aliquo daemonum templo simulacroque concessit. Diu imperauit, 
 uniuersum orbem Romanum unus Augustus tenuit et 
 defendit; in administrandis et gerendis bellis uictoriosissimus 
 fuit, in tyrannis obprimendis per omnia prosperatus est; 
 grandaeuus aegritudine et senectute defunctus est, filios imperantes 
 reliquit. Sed rursus ne imperator quisquam ideo 
 Christianus esset, ut felicitatem Constantini mereretur, cum 
 propter uitam aeternam quisque debeat esse Christianus: 
 Iouianum multo citius quam Iulianum abstulit; Gratianum 
 ferro tyrannico permisit interimi, longe quidem mitius quam 
 magnum Pompeium colentem uelut Romanos deos. Nam ille 
 uindicari a Catone non potuit, quem ciuilis belli quodam modo 
 heredem reliquerat; iste autem, quamuis piae animae solacia 
 talia non requirant, a Theodosio uindicatus est; quem regni 
 participem fecerat, cum paruulum haberet et fratrem, auidior 
 fidae societatis quam nimiae potestatis.

CAPUT XXVI. 
 De fide ac pietate Theodosii Augusti. 
 Unde et ille non solum uiuo seruauit quam debebat fidem,_ 
 uerum etiam post eius mortem pulsum ab eius interfectore 
 Maximo Valentinianum eius paruulum fratrem in sui partes 
 imperii tamquam Christianus excepit pupillum, paterno custodiuit 
 adfectu, quem destitutum omnibus opibus nullo negotio 
 posset auferre, si latius regnandi cupiditate magis quam 
 benefaciendi caritate flagraret; unde potius eum seruata eius 
 imperatoria dignitate susceptum ipsa humanitate et gratia 
 consolatus est. Deinde cum Maximum terribilem faceret ille 
 successus, hic in angustiis curarum suarum non est lapsus 
 ad curiositates sacrilegas adque inlicitas, sed ad Iohannem in 
 Aegypti eremo constitutum, quem Dei seruum prophetandi 
 spiritu praeditum fama crebrescente didicerat, misit adque ab 
 eo nuntium uictoriae certissimum accepit. Mox tyranni Maximi 
 extinctor Valentinianum puerum imperii sui partibus, unde 
 fugatus fuerat, cum misericordissima ueneratione restituit, 
 eoque siue per insidias siue quo alio pacto uel casu proxime 
 extincto alium tyrannum Eugenium, qui in illius imperatoris 
 locum non legitime fuerat subrogatus, accepto rursus prophetico 
 responso fide certus obpressit, contra cuius robustissimum 
 exercitum magis orando quam feriendo pugnauit. 
 Milites nobis qui aderant rettulerunt extorta sibi esse de 
 manibus quaecumque iaculabantur, cum a Theodosii partibus 
 in aduersarios uehemens uentus iret et non solum quaecumque 
 in eos iaciebantur concitatissime raperet, uerum etiam

 
 
 
 ipsorum tela in eorum corpora retorqueret. Unde et poeta 
 Claudianus, quamuis a Christi nomine alienus, in eius tamen 
 laudibus dixit: 

 
 O nimium dilecte Deo, cui — 


 militat aether, 
 Et coniurati ueniunt ad classica uenti! 
 

 Victor autem, sicut crediderat et praedixerat, Iouis simulacra, 
 quae aduersus eum fuerant nescio quibus ritibus uelut consecrata 
 et in Alpibus constituta, deposuit, eorumque fulmina, 
 quod aurea fuissent, iocantibus (quod illa laetitia permittebat) 
 cursoribus et se ab eis fulminari uelle dicentibus hilariter benigneque 
 donauit. Inimicorum suorum filios, quos, non ipsius iussu, 
 belli abstulerat impetus, etiam nondum Christianos ad ecclesiam 
 confugientes, Christianos hac occasione fieri uoluit et Christiana 
 caritate dilexit, nec priuauit rebus et auxit honoribus. In neminem 
 post uictoriam priuatas inimicitias ualere permisit. Bella 
 ciuilia non sicut Cinna et Marius et Sylla et alii tales nec finita 
 finire uoluerunt, sed magis doluit exorta quam cuiquam nocere 
 uoluit terminata. Inter haec omnia ex ipso initio imperii sui 
 non quieuit iustissimis et misericordissimis legibus aduersus 
 inpios laboranti ecclesiae subuenire, quam Valens haereticus 
 fauens Arianis uehementer adflixerat; cuius ecclesiae se membrum 
 esse magis quam in terris regnare gaudebat. Simulacra 
 gentilium ubique euertenda praecepit, satis intellegens nec 
 terrena munera in daemoniorum, sed in Dei ueri esse posita

 

 
 
 
 potestate. Quid autem fuit eius religiosa humilitate mirabilius, 
 quando in Thessalonicensium grauissimum scelus, cui iam 
 episcopis intercedentibus promiserat indulgentiam, tumultu 
 quorundam, qui ei cohaerebant, uindicare conpulsus est et 
 ecclesiastica cohercitus disciplina sic egit paenitentiam, ut 
 \'imperatoriam celsitudinem pro illo populus orans magis fleret 
 uidendo prostratam, quam peccando timeret iratam? Haec ille 
 secum et si qua similia, quae commemorare longum est, 
 bona opera tulit ex isto temporali uapore cuiuslibet culminis 
 et sublimitatis humanae; quorum operum merces est aeterna 
 felicitas, cuius dator est Deus solis ueraciter piis. Cetera uero 
 uitae huius uel fastigia uel subsidia, sicut ipsum mundum 
 lucem auras, terras aquas fructus ipsiusque hominis animam 
 corpus, sensus mentem uitam, bonis malisque largitur; in 
 quibus est etiam quaelibet imperii magnitudo, quam pro 
 temporum gubernatione dispensat. 
 
 Proinde iam etiam illis respondendum esse uideo, qui manifestissimis 
 documentis, quibus ostenditur, quod ad ista temporalia, 
 quae sola stulti habere concupiscunt, nihil deorum 
 falsorum numerositas prosit, confutati adque conuicti conantur 
 adserere non propter uitae praesentis utilitatem, sed propter 
 eam, quae post mortem futura est, colendos deos. Nam istis, 
 qui propter amicitias mundi huius uolunt uana colere et non 
 se permitti puerilibus sensibus conqueruntur, his quinque 
 libris satis arbitror esse responsum. Quorum tres priores cum 
 edidissem et in multorum manibus esse coepissent, audiui 
 quosdam nescio quam aduersus eos responsionem scribendo 
 praeparare. Deinde ad me perlatum est, quod iam scripserint, 
 sed tempus quaerant, quo sine periculo possint edere. Quos 
 admoneo, non optent quod eis non expedit. Facile est enim 
 cuiquam uideri respondisse, qui tacere noluerit. Aut quid est

 
 
 
 loquacius uanitate? quae non ideo potest quod ueritas, quia, 
 si uoluerit, etiam plus potest clamare quam ueritas. Sed 
 considerent omnia diligenter, et si forte sine studio partium 
 iudicantes talia esse perspexerint, quae potius exagitari quam 
 conuelli possint garrulitate inpudentissima et quasi satyrica 
 uel mimica leuitate, cohibeant suas nugas et potius a prudentibus 
 emendari quam laudari ab inpudentibus eligant. Nam 
 si non ad libertatem uera dicendi, sed ad licentiam maledicendi 
 tempus expectant, absit ut eis eueniat quod ait Tullius 
 de quodam, qui peccandi licentia felix appellabatur:s o miserum, 
 cui peccare licebat! Unde quisquis est, qui maledicendi 
 licentia felicem se putat, multo erit felicior, si hoc illi omnino 
 non liceat, cum possit deposita inanitate iactantiae etiam isto 
 tempore tamquam studio consulendi quidquid uoluerit contradicere 
 et, quantum possunt, ab eis quos consulit amica disputatione 
 honeste grauiter libere quod oportet audire.

CAPUT I. 
 De his, qui dicunt deos a se non propter praesentem uitam coli, sed propter aeternam. 
 Nunc ergo quoniam deinceps, ut promissus ordo expetit, 
 etiam hi refellendi et docendi sunt, qui non propter istam 
 uitam, sed propter illam, quae post mortem futura est, deos 
 gentium, quos Christiana religio destruit, colendos esse contendunt: 
 placet a ueridico oraculo sancti psalmi sumere

 
 
 
 exordium disputationis meae: Beatus, cuius est Dominus 
 Deus spes ipsius et non respexit in uanitates et 
 insanias mendaces. Verum tamen in omnibus uanitatibus 
 insaniisque mendacibus longe tolerabilius philosophi audiendi 
 sunt, quibus displicuerunt istae opiniones erroresque populorum. 
 qui populi constituerunt simulacra numinibus multaque de 
 his, quos deos inmortales uocant, falsa adque indigna siue 
 finxerunt siue ficta crediderunt. et credita eorum cultui sacrorumque 
 ritibus miscuerunt. Cum his hominibus, qui, etsi non 
 libere praedicando, saltem utcumque in disputationibus mussitando, 
 talia se inprobare testati sunt, non usque adeo inconuenienter 
 quaestio ista tractatur: utrum non unum Deum, 
 qui fecit omnem spiritalem corporalemque creaturam, propter 
 uitam, quae post mortem futura est, coli oporteat, sed multos 
 deos, quos ab illo uno factos et sublimiter conlocatos quidam 
 eorundem philosophorum ceteris excellentiores nobilioresque 
 senserunt. 
 
 Ceterum quis ferat dici adque contendi deos illos, quorum 
 in quarto libro quosdam commemoraui, quibus singulis singula 
 rerum exiguarum distribuuntur officia, uitam aeternam cuique 
 praestare? An uero peritissimi illi et acutissimi uiri, qui se 
 pro magno beneficio conscripta docuisse gloriantur, ut sciretur 
 quare cuique deo supplicandum esset, quid a quoque esset 
 petendum, ne absurditate turpissima, qualis ioculariter in 
 mimo fieri solet, peteretur a Libero aqua, a Lymphis uinum, 
 auctores erunt cuipiam hominum dis inmortalibus supplicanti, 
 ut, cum a Lymphis petierit uinum eique responderint: Nos

 

 
 
 
 aquam habemus, hoc a Libero. pete, possit recte dicere: Si 
 uinum non habetis, saltem date mihi uitam aeternam? Quid 
 hac absurditate monstruosius? Nonne illae cachinnantes (solent 
 enim esse ad risum faciles), si non adfectent fallere ut daemones, 
 supplici respondebunt:s o homo, putasne in potestate 
 nos habere uitam, quas audis non habere uel uitem? Inpudentissimae 
 igitur stultitiae est uitam aeternam a talibus dis 
 petere uel sperare, qui uitae huius aerumnosissimae adque 
 breuissimae et si qua ad eam pertinent adminiculandam adque 
 fulciendam ita singulas particulas tueri adseruntur, ut, si id, 
 quod sub alterius tutela ac potestate est, petatur ab altero, 
 tam sit inconueniens et absurdum, ut mimicae scurrilitati 
 uideatur esse simillimum. Quod cum fit a scientibus mimis, 
 digne ridentur in theatro; cum uero a nescientibus stultis, 
 dignius inridentur in mundo. Cui ergo deo uel deae propter 
 quid supplicaretur, quantum ad illos deos adtinet quos instituerunt 
 ciuitates, a doctis sollerter inuentum memoriaeque 
 mandatum est: quid a Libero, uerbi gratia, quid a Lymphis, 
 quid a Vulcano ac sic a ceteris, quos partim commemoraui 
 in quarto libro, partim praetereundos putaui. Porro si a Cerere 
 uinum, a Libero panem, a Vulcano aquam, a Lymphis ignem 
 petere erroris est: quanto maioris deliramenti esse intellegi 
 debet, si cuiquam istorum pro uita supplicetur aeterna! 
 
 Quam ob rem si, cum de regno terreno quaereremus, quosnam 
 illud deos uel deas hominibus credendum esset posse 
 conferre, discussis omnibus longe alienum a ueritate monstratum 
 est a quoquam istorum multorum numinum adque falsorum

 

 
 
 
 saltem regna terrena existimare constitui: nonne insanissimae 
 inpietatis est, si aeterna uita, quae terrenis omnibus regnis 
 sine ulla dubitatione uel conparatione praeferenda est, ab 
 istorum quoquam dari cuiquam posse credatur? Neque enim 
 propterea di tales uel terrenum regnum dare non posse uisi 
 sunt, quia illi magni et excelsi sunt, hoc quiddam paruum 
 et abiectum, quod non dignarentur in tanta sublimitate curare; 
 sed quantumlibet consideratione fragilitatis humanae caducos 
 apices terreni regni merito quisque contemnat, illi di tales 
 apparuerunt, ut indignissimi uiderentur, quibus danda adque 
 seruanda deberent uel ista committi. Ac per hoc, si (ut 
 superiora proximis duobus libris pertractata docuerunt) nullus 
 deus ex illa turba uel quasi plebeiorum uel quasi procerum 
 deorum idoneus est regna mortalia mortalibus dare, quanto 
 minus potest inmortales ex mortalibus facere! 
 
 
 - Huc accedit, quia, si iam cum illis agimus, qui non propter 
 istam, sed propter uitam quae post mortem futura est existimant 
 colendos deos, iam nec propter illa saltem, quae deorum 
 talium potestati tamquam dispertita et propria non ratione 
 ueritatis, sed uanitatis opinione tribuuntur, omnino colendi 
 sunt, sicut credunt hi, qui cultum eorum uitae huius mortalis 
 utilitatibus necessarium esse contendunt; contra quos 
 iam quinque praecedentibus uoluminibus satis, quantum potui, 
 disputaui. Quae cum ita sint, si eorum, qui colerent 
 deam Iuuentatem, aetas ipsa floreret insignius, contemtores 
 autem eius uel intra annos occumberent iuuentutis, uel in 
 ea tamquam senili torpore frigescerent; si malas cultorum 
 suorum speciosius et festiuius Fortuna barbata uestiret, a 
 quibus autem sperneretur, glabros aut male barbatos

 
 
 
 uideremus: etiam sic rectissime diceremus huc usque istas deas 
 singulas posse, suis officiis quodam modo limitatas, ac per 
 hoc nec a Iuuentate oportere peti uitam aeternam, quae non 
 daret barbam, nec a Fortuna barbata boni aliquid post hanc 
 uitam esse sperandum, cuius in hac uita potestas nulla esset, 
 ut eandem saltem aetatem, quae barba induitur, ipsa praestaret. 
 Nunc uero cum earum cultus nec propter ista ipsa, quae 
 putant eis subdita, sit necessarius, quia et multi colentes 
 Iuuentatem deam minime in illa aetate uiguerunt, et multi 
 non eam colentes gaudent robore iuuentutis, itemque multi 
 Fortunae barbatae supplices ad nullam uel deformem barbam 
 peruenire potuerunt, et si qui eam pro barba inpetranda 
 uenerantur, a barbatis eius contemtoribus inridentur: itane 
 desipit cor humanum, ut, quorum deorum cultum propter ista 
 ipsa temporalia et cito praetereuntia munera, quibus singulis 
 singuli praeesse perhibentur, inanem ludibriosumque cognoscit, 
 propter uitam aeternam credat esse fructuosum? Hanc dare 
 illos posse nec hi dicere ausi sunt, qui eis, ut ab insipientibus 
 populis colerentur, ista opera temporalia, quoniam nimis multos 
 putarunt, ne quisquam eorum sederet otiosus, minutatim 
 diuisa tribuerunt.

CAPUT II. 
 Quid Varronem de dis gentium sensisse credendum sit. quorum talia et genera et sacra detexit, ut reuerentius cum eis ageret, si de illis omnino reticeret. 
 Quis Marco Varrone curiosius ista quaesiuit? quis inuenit 
 doctius? quis considerauit adtentius? quis distinxit acutius?

 
 
 
 quis diligentius pleniusque conscripsit? Qui tametsi minus 
 est suauis eloquio, doctrina tamen adque sententiis ita refertus 
 est, ut in omni eruditione, quam nos saecularem, illi autem 
 liberalem uocant, studiosum rerum tantum iste doceat, quantum 
 studiosum -uerborum Cicero delectat. Denique et ipse [Tullius] 
 huic tale testimonium perhibet, ut in libris Academicis dicat 
 eam, quae ibi uersatur, disputationem se habuisse cum Marco 
 Varrone, (homine, inquit, omnium facile acutissimo et sine 
 ulla dubitatione doctissimo). Non ait \'eloquentissimo\' uel 
 (facundissimo), quoniam re uera in hac facultate multum inpar 
 est; sed \'omnium, inquit, facile acutissimo), et in eis libris. 
 id est Academicis, ubi cuncta dubitanda esse contendit, addidit 
 \'sine ulla dubitatione doctissimo\'. Profecto de hac re sic erat 
 certus, ut auferret dubitationem, quam solet in omnibus adhibere, 
 tamquam de hoc uno etiam pro Academicorum dubitatione 
 disputaturus se Academicum fuisset oblitus. In primo 
 autem libro cum eiusdem Varronis litteraria opera praedicaret: 
 \'Nos, inquit, in nostra urbe peregrinantes errantesque tamquam 
 hospites tui libri quasi domum reduxerunt, ut possemus 
 aliquando qui et ubi essemus agnoscere. Tu aetatem patriae, 
 tu descriptiones temporum, tu sacrorum iura. tu sacerdotum, 
 tu domesticam, tu publicam disciplinam, tu sedem regionum 
 locorum, tu omnium diuinarum humanarumque rerum nomina 
 genera, officia causas aperuisti.\' Iste igitur uir tam insignis excellentisque 
 peritiae et, quod de illo etiam Terentianus elegantissimo 
 uel\'siculo breuiter ait: 

 
 Vir doctissimus undecumque Varro, 
 



 

 
 
 
 qui tam multa legit, ut aliquid ei scribere uacuisse miremur; 
 tam multa scripsit, quam multa uix quemquam legere potuisse 
 credamus: iste, inquam, uir tantus ingenio tantusque doctrina, 
 si rerum uelut diuinarum, de quibus scribit, obpugnator esset 
 adque destructor easque non ad religionem, sed ad superstitionem 
 diceret pertinere, nescio utrum tam multa in eis 
 ridenda contemnenda detestanda conscriberet. Cum uero deos 
 eosdem ita coluerit colendosque censuerit, ut in eo ipso opere 
 litterarum suarum dicat se timere ne pereant, non incursu 
 hostili, sed ciuium neglegentia, de qua illos uelut ruina 
 liberari a se dicit et in memoria bonorum per eius modi 
 libros recondi adque seruari utiliore cura, quam qua Metellus 
 de incendio sacra Vestalia et Aeneas de Troiano excidio 
 penates liberasse praedicatur; et tamen ea legenda saeculis 
 prodit, quae a sapientibus et insipientibus merito abicienda et 
 ueritati religionis inimicissima iudicentur: quid existimare debemus 
 nisi hominem acerrimum ac peritissimum, non tamen 
 sancto Spiritu liberum, obpressum fuisse suae ciuitatis consuetudine 
 ac legibus, et tamen ea quibus mouebatur sub specie 
 commendandae religionis tacere noluisse.

CAPUT III. 
 Quae sit partitio Varronis librorum suorum, quos de antiquitatibus rerum humanarum diuinarumque conposuit. 
 Quadraginta et unum libros scripsit antiquitatum; hos in 
 res humanas diuinasque diuisit, rebus humanis uiginti quinque,

 

 

 
 
 
 diuinis sedecim tribuit, istam secutus in ea partitione rationem, 
 ut rerum humanarum libros senos quattuor partibus daret. 
 Intendit enim qui agant, ubi agant, quando agant, quid agant. 
 In sex itaque primis de hominibus scripsit, in secundis sex 
 de locis, sex tertios de temporibus, sex quartos eosdemque 
 postremos de rebus absoluit. Quater autem seni uiginti et 
 quattuor fiunt. Sed unum singularem, qui communiter prius 
 de omnibus loqueretur, in capite posuit. In diuinis identidem 
 rebus eadem ab illo diuisionis forma seruata est, quantum 
 adtinet ad ea, quae dis exhibenda sunt. Exhibentur enim ab 
 hominibus in locis et temporibus sacra. Haec quattuor, quae 
 dixi, libris conplexus est ternis: nam tres priores de hominibus 
 scripsit, sequentes de locis, tertios de temporibus, quartos de 
 sacris, etiam hic, qui exhibeant, ubi exhibeant, quando exhibeant, 
 quid exhibeant, subtilissima distinctione commendans. Sed quia 
 oportebat dicere et maxime id expectabatur, quibus exhibeant, 
 de ipsis quoque dis tres conscripsit extremos, ut quinquies 
 terni quindecim fierent. Sunt autem omnes, ut diximus, sedecim, 
 quia et istorum exordio unum singularem, qui prius de 
 omnibus loqueretur, adposuit. Quo absoluto consequenter ex 
 illa quinquepertita distributione tres praecedentes, qui ad 
 homines pertinent, ita subdiuisit, ut primus sit de pontificibus, 
 secundus de auguribus, tertius de quindecimuiris sacrorum; 
 secundos tres ad loca pertinentes, ita ut in uno eorum de 
 sacellis, altero de sacris aedibus diceret, tertio de locis 
 religiosis; tres porro, qui istos sequuntur et ad tempora

 
 
 
 pertinent, id est ad dies festos, ita ut unum eorum faceret 
 de feriis, alterum de ludis circensibus, de scaenicis tertium; 
 quartorum trium ad sacra pertinentium uni dedit consecrationes, 
 alteri sacra priuata, ultimo publica. Hanc uelut pompam 
 obsequiorum in tribus, qui restant, di ipsi sequuntur extremi, 
 quibus iste uniuersus cultus inpensus est: in primo di certi, 
 in secundo incerti, in tertio cunctorum nouissimo di praecipui 
 adque selecti.

CAPUT IIII. 
 Quod ex disputatione Varronis aput cultores deorum antiquiores res humanae quam diuinae reperiantur. 
 In hac tota serie pulcherrimae ac subtilissimae distributionis 
 et distinctionis uitam aeternam frustra quaeri et sperari inpudentissime 
 uel optari, ex his, quae iam diximus et quae 
 deinceps dicenda sunt, cuiuis hominum, qui corde obstinato 
 sibi non fuerit inimicus, facillime apparet. Vel hominum enim 
 sunt ista instituta uel daemonum, non quales uocant illi 
 daemones bonos, sed, ut loquar apertius, inmundorum spirituum 
 et sine controuersia malignorum, qui noxias opiniones, 
 quibus anima humana magis magisque uanescat et incommutabili 
 aeternaeque ueritati coaptari adque inhaerere non possit, 
 inuidentia mirabili et occulte inserunt cogitationibus inpiorum 
 et aperte aliquando ingerunt sensibus et qua possunt fallaci 
 adtestatione confirmant. Iste ipse Varro propterea se prius 
 de rebus humanis, de diuinis autem postea scripsisse testatur, 
 quod prius extiterint ciuitates, deinde ab eis haec instituta 
 sint. Vera autem religio non a terrena aliqua ciuitate instituta

 

 
 
 
 est, sed plane caelestem ipsa instituit ciuitatem. Eam uero 
 inspirat et docet uerus Deus, dator uitae aeternae, ueris cultoribus 
 suis. 
 
 Varronis igitur confitentis ideo se prius de rebus humanis 
 scripsisse, postea de diuinis, quia diuinae istae ab hominibus 
 institutae sunt, haec ratio est: \'Sicut prior est, inquit, pictor 
 quam tabula picta, prior faber quam aedificium: ita priores 
 sunt ciuitates quam ea, quae a ciuitatibus instituta sunt). 
 Dicit autem prius se scripturum fuisse de dis, postea de 
 hominibus, si de omni natura deorum scriberet, quasi hic 
 de aliqua scribat et non de omni, aut uero etiam aliqua, 
 licet non omnis, deorum natura non prior debeat esse quam 
 hominum. Quid, quod in illis tribus nouissimis libris deos 
 certos et incertos et selectos diligenter explicans nullam deorum 
 naturam praetermittere uidetur? Quid est ergo, quod ait: (Si de 
 omni natura deorum et hominum scriberemus, prius diuina absoluissemus, 
 quam humana adtigissemus\'? Aut enim de omni 
 natura deorum scribit, aut de aliqua, aut omnino de nulla. 
 Si de omni, praeponenda utique est rebus humanis; si de 
 aliqua, quur non etiam ipsa res praecedat humanas? An indigna 
 est praeferri etiam uniuersae naturae hominum pars 
 aliqua deorum? Quod si multum est, ut aliqua pars diuina 
 praeponatur uniuersis rebus humanis, saltem digna est uel 
 Romanis. Rerum quippe humanarum libros, non quantum ad 
 orbem terrarum, sed quantum ad solam Romam pertinet, 
 scripsit, quos tamen rerum diuinarum libris se dixit scribendi 
 ordine merito praetulisse, sicut pictorem tabulae pictae, sicut 
 fabrum aedificio, apertissime confitens, quod etiam istae res

 
 
 
 diuinae, sicut pictura, sicut structura, ab hominibus institutae 
 sint. Restat ut de nulla deorum natura scripsisse intellegatur, 
 neque hoc aperte dicere uoluisse, sed intellegentibus reliquisse. 
 Ubi enim dicitur \'non omnis, usitate quidem intellegitur aliqua; 
 sed potest intellegi et \'nulla\', quoniam quae nulla est nec 
 omnis nec aliqua est. Nam, ut ipse dicit, si omnis esset 
 natura deorum, de qua scriberet, scribendi ordine rebus 
 humanis praeponenda esset; ut autem et ipso tacente ueritas 
 clamat, praeponenda esset certe rebus Romanis, etiamsi non 
 omnis, sed saltem aliqua esset: recte autem postponitur; 
 ergo nulla est. Non itaque rebus diuinis anteferre uoluit res 
 humanas, sed rebus ueris noluit anteferre res falsas. In his 
 enim, quae scripsit de rebus humanis, secutus est historiam 
 rerum gestarum; quae autem de his, quas diuinas uocat, quid 
 nisi opiniones rerum uanarum? Hoc est nimirum, quod uoluit 
 subtili significatione monstrare, non solum scribens de his 
 posterius quam de illis, sed etiam rationem reddens quur id 
 fecerit. Quam si tacuisset, aliter hoc factum eius ab aliis fortasse 
 defenderetur. In ea uero ipsa ratione, quam reddidit, 
 nec aliis quidquam reliquit pro arbitrio suspicari et satis probauit 
 homines se praeposuisse institutis hominum, non naturam 
 hominum naturae deorum. Ita se libros rerum diuinarum non 
 de ueritate quae pertinet ad naturam, sed de falsitate quae 
 pertinet ad errorem scripsisse confessus est. Quod apertius 
 alibi posuit, sicut in quarto libro commemoraui, ex naturae 
 formula se scripturum fuisse, si nouam ipse conderet ciuitatem; 
 quia uero iam ueterem inuenerat, non se potuisse nisi eius 
 consuetudinem sequi.

CAPUT V. 
 De tribus generibus theologiae secundum Varronem, id est uno fabuloso, altero naturali tertioque ciuili. 
 Deinde illud quale est, quod tria genera theologiae dicit 
 esse, id est rationis quae de dis explicatur, eorumque unum 
 mythicon [appellari], alterum physicon, tertium ciuile? Latine 
 si usus admitteret, genus, quod primum posuit, fabulare 
 appellaremus; sed fabulosum dicamus; a fabulis enim mythicon 
 dictum est, quoniam μυ̃ϑος Graece fabula dicitur. Secundum 
 autem ut naturale dicatur, iam et consuetudo locutionis admittit. 
 Tertium etiam ipse Latine enuntiauit, quod ciuile 
 appellatur. Deinde ait: \'Mythicon appellant, quo maxime 
 utuntur poetae; physicon, quo philosophi; ciuile, quo populi. 
 Primum, inquit, quod dixi, in eo sunt multa contra dignitatem 
 et naturam inmortalium ficta. In hoc enim est, ut deus alius 
 ei capite, alius ex femore sit, alius ex guttis sanguinis natus: 
 in hoc, ut di furati sint, ut adulterarint, ut seruierint homini; 
 denique in hoc omnia dis adtribuuntur, quae non modo in 
 hominem, sed etiam quae in contemtissimum hominem cadere 
 possunt\'. Hic certe ubi potuit, ubi ausus est, ubi inpunitum 
 putauit, quanta mendacissimis fabulis naturae deorum fieret 
 iniuria, sine caligine ullius ambiguitatis expressit. Loquebatur 
 enim non de naturali theologia, non de ciuili, sed de fabulosa, 
 quam libere a se putauit esse culpandam. 
 
 
 Videamus quid de altera dicat. \'Secundum genus est, inquit, 
 quod demonstraui, de quo multos libros philosophi reliquerunt;

 
 
 
 in quibus est, di qui sint, ubi, quod genus, quale; a quodam 
 tempore an a sempiterno fuerint di; ex igni sint, ut credit 
 Heraclitus, an ex numeris, ut Pythagoras, an ex atomis, ut 
 ait Epicurus. Sic alia, quae facilius intra parietes in schola 
 quam extra in foro ferre possunt aures). Nihil in hoc genere 
 culpauit, quod physicon uocant et ad philosophos pertinet, 
 tantum quod eorum inter se controuersias commemorauit, 
 per quos facta est dissidentium multitudo sectarum. Remouit 
 tamen hoc genus a foro, id est a populis; scholis uero et 
 parietibus clausit. Illud autem primum mendacissimum adque 
 turpissimum a ciuitatibus non remouit.s o religiosas aures 
 populares adque in his etiam Romanas! Quod de dis inmortalibus 
 philosophi disputant, ferre non possunt; quod uero 
 poetae canunt et histriones agunt, quia contra dignitatem ac 
 naturam inmortalium ficta sunt, quia non modo in hominem, 
 sed etiam in contemtissimum hominem cadere possunt, non 
 solum ferunt, sed etiam libenter audiunt. Neque id tantum, 
 sed dis quoque ipsis haec placere et per haec eos placandos 
 esse decernunt. 
 
 Dixerit aliquis: Haec duo genera mythicon et physicon, id 
 est fabulosum adque naturale, discernamus ab hoc ciuili, de 
 quo nunc agitur, unde illa et ipse discreuit, iamque ipsum 
 ciuile uideamus qualiter explicet. Video quidem, quur debeat 
 discerni fabulosum: quia falsum, quia turpe, quia indignum 
 est. Naturale autem a ciuili uelle discernere quid est aliud 
 quam etiam ipsum ciuile fateri esse mendosum? Si enim illud 
 naturale est, quid habet reprehensionis, ut excludatur? Si autem 
 hoc quod ciuile dicitur naturale non est, quid habet meriti, 
 ut admittatur? Haec nempe illa causa est, quare prius scripserit 
 de rebus humanis, posterius de diuinis, quoniam in diuinis

 
 
 
 rebus non naturam, sed hominum instituta secutus est. Intueamur 
 sane et ciuilem theologian. \'Tertium genus est, inquit, 
 quod in urbibus ciues, maxime sacerdotes, nosse adque administrare 
 debent. In quo est, quos deos publice, <quae> 
 sacra ac sacrificia colere et facere quemque par sit\' Adhuc 
 quod sequitur adtendamus. Trima, inquit, theologia maxime 
 adcommodata est ad theatrum, secunda ad mundum, tertia ad 
 urbem\'. Quis non uideat, cui palmam dederit? Utique secundae, 
 quam supra dixit esse philosophorum. Hanc enim pertinere 
 testatur ad mundum, quo isti nihil esse excellentius opinantur 
 in rebus. Duas uero illas theologias, primam et tertiam, 
 theatri scilicet adque urbis, distinxit an iunxit? Videmus enim 
 non continuo, quod est urbis, pertinere posse et ad mundum, 
 quamuis urbes esse uideamus in mundo; fieri enim potest, 
 ut in urbe secundum falsas opiniones ea colantur et ea 
 credantur, quorum in mundo uel extra mundum natura sit 
 nusquam: theatrum uero ubi est nisi in urbe? Quis theatrum 
 instituit nisi ciuitas? Propter quid instituit nisi propter ludos 
 scaenicos? Ubi sunt ludi scaenici nisi in rebus diuinis, de 
 quibus hi libri tanta sollertia conscribuntur?

CAPUT VI. 
 De theologia mythica, id est fabulosa, et de ciuili contra Varronem. 
 0 Marce Varro, cum sis homo omnium acutissimus et 
 sine ulla dubitatione doctissimus, sed tamen homo, non Deus,

 
 
 
 nec spiritu Dei ad uidenda et adnuntianda diuina in ueritatem 
 libertatemque subuectus, cernis quidem quam sint res diuinae 
 ab humanis nugis adque mendaciis dirimendae; sed uitiosissimas 
 populorum opiniones et consuetudines in superstitionibus 
 publicis uereris offendere, quas ab deorum natura abhorrere uel 
 talium, quales in huius mundi elementis humani animi suspicatur 
 infirmitas, et sentis ipse, cum eas usquequaque consideras, 
 et omnis uestra litteratura circumsonat. Quid hic 
 agit humanum quamuis excellentissimum ingenium? Quid tibi 
 humana licet multiplex ingensque doctrina in his angustiis 
 suffragatur? Naturales deos colere cupis, ciuiles cogeris. Inuenisti 
 alios fabulosos, in quos liberius quod sentis euomas, 
 unde et istos ciuiles uelis nolisue perfundas. Dicis quippe 
 fabulosos adcommodatos esse ad theatrum, naturales ad mundum, 
 ciuiles ad urbem, cum mundus opus sit diuinum, urbes 
 uero et theatra opera sint hominum, nec alii derideantur in 
 theatris, quam qui adorantur in templis, nec aliis ludos 
 exhibeatis, quam quibus uictimas immolatis. Quanto liberius 
 subtiliusque ista diuideres, dicens alios esse deos naturales, 
 alios ab hominibus institutos, sed de institutis aliud habere 
 litteras poetarum, aliud sacerdotum, utrasque tamen ita esse 
 inter se amicas consortio falsitatis, ut gratae sint utraeque 
 daemonibus, quibus doctrina inimica est ueritatis! Sequestrata 
 igitur paululum theologia, quam naturalem uocant, de qua 
 postea disserendum est, placetne tandem uitam aeternam peti 
 aut sperari ab dis poeticis theatricis, ludicris scaenicis? Absit; 
 immo auertat Deus uerus tam inmanem sacrilegamque dementiam. 
 Quid? ab eis dis, quibus haec placent et quos haec

 
 
 
 placant, cum eorum illic crimina frequententur, uita aeterna poscenda 
 est? Nemo, ut arbitror, usque ad tantum praecipitium 
 furiosissimae inpietatis insanit. Nec fabulosa igitur nec ciuili 
 theologia sempiternam quisquam adipiscitur uitam. Illa enim 
 de dis turpia fingendo seminat, haec fauendo metit; illa men- dacia 
 spargit, haec colligit; illa res diuinas falsis criminibus 
 insectatur, haec eorum criminum ludos in diuinis rebus amplectitur; 
 illa de. dis nefanda figmenta hominum carminibus 
 personat, haec ea deorum ipsorum festiuitatibus consecrat; 
 facinora et flagitia numinum illa cantat, haec amat; illa 
 prodit aut fingit, haec autem aut adtestatur ueris aut oblectatur 
 et falsis. Ambae turpes ambaeque damnabiles; sed illa, 
 quae theatrica est, publicam turpitudinem profitetur; ista, quae 
 urbana est, illius turpitudine ornatur. Hincine uita aeterna 
 sperabitur, unde ista breuis temporalisque polluitur? An uero 
 uitam polluit consortium nefariorum hominum, si se inserant 
 adfectionibus et adsensionibus nostris, et uitam non polluit 
 societas daemonum, qui coluntur criminibus suis? Si ueris, 
 quam mali! si falsis, quam male! 
 
 Haec cum dicimus, uideri fortasse cuipiam nimis harum 
 rerum ignaro potest ea sola de dis talibus maiestati indigna 
 diuinae et ridicula detestabilia , celebrari, quae poeticis cantantur 
 carminibus et ludis scaenicis actitantur; sacra uero 
 illa, quae non histriones, sed sacerdotes agunt, ab omni 
 esse dedecore purgata et aliena. Hoc si ita esset, numquam 
 theatricas turpitudines in eorum honorem quisquam celebrandas 
 esse censeret, numquam eas ipsi di praeciperent sibimet 
 exhiberi. Sed ideo nihil pudet ad obsequium deorum talia 
 gerere in theatris, quia similia geruntur in templis. Denique 
 cum memoratus auctor ciuilem theologian a fabulosa et 
 naturali tertiam quandam sui generis distinguere conaretur,

 
 
 
 magis eam ex utraque temperatam quam ab utraque separatam 
 intellegi uoluit. Ait enim ea, quae scribunt poetae, minus 
 esse quam ut populi sequi debeant; quae autem philosophi, 
 plus quam ut ea uulgum scrutari expediat. \'Quae sic abhorrent, 
 inquit, ut tamen ex utroque genere ad ciuiles rationes adsumta 
 sint non pauca. Quare quae erunt communia, una 
 cum propriis ciuilibus scribemus; e quibus maior societas 
 debet esse nobis cum philosophis quam cum poetis*. Non 
 ergo ulla cum poetis. Et tamen alio loco dicit de generationibus 
 deorum magis ad poetas quam ad physicos fuisse 
 populos inclinatos. Hic enim dixit quid fieri debeat, ibi quid 
 fiat. Physicos dixit utilitatis causa scripsisse, poetas delectationis. 
 Ac per hoc ea, quae a poetis conscripta populi sequi 
 non debent, crimina sunt deorum, quae tamen delectant et 
 populos et deos. Delectationis enim causa, sicut dicit, scribunt 
 poetae, non utilitatis; ea tamen scribunt, quae di expetant, 
 populi exhibeant.

CAPUT VII. 
 De fabulosae et ciuilis theologiae similitudine adque concordia. 
 Reuocatur igitur ad theologian ciuilem theologia fabulosa 
 theatrica scaenica, indignitatis et turpitudinis plena, et haec 
 tota, quae merito culpanda et respuenda iudicatur, pars huius 
 est, quae colenda et obseruanda censetur; non sane pars 
 incongrua, sicut ostendere institui, et quae ab uniuerso corpore

 
 
 
 aliena inportune illi conexa adque suspensa sit, sed omnino 
 consona et tamquam eiusdem corporis membrum conuenientissime 
 copulata. Quid enim aliud ostendunt illa simulacra 
 formae aetates sexus habitus deorum? Numquid barbatum 
 Iouem, inberbem Mercurium poetae habent, pontifices non 
 habent? Numquid Priapo mimi, non etiam sacerdotes enormia 
 pudenda fecerunt? An aliter stat adorandus in locis sacris, 
 quam procedit ridendus in theatris? Num Saturnus senex, 
 Apollo ephebus ita personae sunt histrionum, ut non sint 
 statuae delubrorum? Quur Forculus, qui foribus praeest, et 
 Limentinus, qui limini, di sunt masculi, adque inter hos 
 Cardea femina est, quae cardinem seruat? Nonne ista in 
 rerum diuinarum libris reperiuntur, quae graues poetae suis 
 carminibus indigna duxerunt? Numquid Diana theatrica portat 
 arma et urbana simpliciter uirgo est? Numquid scaenicus 
 Apollo citharista est et ab hac arte Delphicus uacat? Sed 
 haec honestiora sunt in conparatione turpiorum. Quid de 
 ipso Ioue senserunt, qui eius nutricem in Capitolio posuerunt? 
 Nonne adtestati sunt Euemero, qui omnes tales deos 
 non fabulosa garrulitate, sed historica diligentia homines fuisse 
 mortalesque conscripsit? Epulones etiam deos, parasitos Iouis, 
 ad eius mensam qui constituerunt, quid aliud quam mimica 
 sacra esse uoluerunt? Nam parasitos Iouis ad conuiuium 
 eius adhibitos si mimus dixisset, utique risum quaesisse uideretur. 
 Varro dixit! non cum inrideret deos, sed cum commendaret 
 hoc dixit; diuinarum, non humanarum rerum libri hoc 
 eum scripsisse testantur, nec ubi ludos scaenicos exponebat, 
 sed ubi Capitolina iura pandebat. Denique talibus uincitur et

 
 
 
 fatetur, sicut forma humana deos fecerunt, ita eos delectari 
 humanis uoluptatibus credidisse. 
 
 Non enim et maligni spiritus suo negotio defuerunt, ut 
 has noxias opiniones humanarum mentium ludificatione firmarent. 
 Unde etiam illud est, quod Herculis aedituus otiosus 
 adque feriatus lusit tesseris secum utraque manu alternante, 
 in una constituens Herculem, in altera se ipsum, sub ea 
 condicione, ut, si ipse uicisset, de stipe templi sibi cenam 
 pararet amicamque conduceret; si autem uictoria Herculis 
 fieret, hoc idem de pecunia sua uoluptati Herculis exhiberet; 
 deinde cum a se ipso tamquam ab Hercule uictus esset, 
 debitam cenam et nobilissimam meretricem Larentinam deo 
 Herculi dedit. At illa cum dormisset in templo, uidit in 
 somnis Herculem sibi esse commixtum sibique dixisse, quod 
 inde discedens, cui primum iuueni obuia fieret, aput illum 
 esset inuentura mercedem, quam sibi credere deberet ab Hercule 
 persolutam. Ac sic abeunti cum primus iuuenis ditissimus 
 Tarutius occurrisset eamque dilectam secum diutius habuisset, 
 illa herede defunctus est. Quae amplissimam adepta 
 pecuniam ne diuinae mercedi uideretur ingrata, quod acceptissimum 
 putauit esse numinibus, populum Romanum etiam ipsa 
 scripsit heredem, adque illa non conparente inuentum est 
 testamentum; quibus meritis eam ferunt etiam honores meruisse 
 diuinos. 
 
 Haec si poetae fingerent, si mimi agerent, ad fabulosam 
 theologian dicerentur procul dubio pertinere et a ciuilis theologiae 
 dignitate separanda iudicarentur. Cum uero haec dedecora 
 non poetarum, sed populorum; non mimorum, sed sacrorum; 
 non theatrorum, sed templorum; id est non fabulosae,

 
 
 
 sed ciuilis theologiae, a tanto auctore produntur: non frustra 
 histriones ludicris artibus fingunt deorum quae tanta est 
 turpitudinem, sed plane frustra sacerdotes uelut sacris ritibus 
 conantur fingere deorum quae nulla est honestatem. Sacra 
 sunt Iunonis, et haec in eius dilecta insula Samo celebrabantur, 
 ubi nuptum data est Ioui; sacra sunt Cereris, ubi a 
 Plutone rapta Proserpina quaeritur; sacra sunt Veneris, ubi 
 amatus eius Adon aprino dente extinctus iuuenis formosissimus 
 plangitur; sacra sunt Matris deum, ubi Attis pulcher adulescens 
 ab ea dilectus et muliebri zelo abscisus etiam hominum 
 abscisorum, quos Gallos uocant, infelicitate deploratur. Haec 
 cum deformiora sint omni scaenica foeditate, quid est quod 
 fabulosa de dis figmenta poetarum ad theatrum uidelicet pertinentia 
 uelut secernere nituntur a ciuili theologia, quam 
 pertinere ad urbem uolunt, quasi ab honestis et dignis indigna 
 et turpia? Itaque potius est unde gratiae debeantur histrionibus, 
 qui oculis hominum pepercerunt nec omnia spectaculis 
 nudauerunt, quae sacrarum aedium parietibus occuluntur. 
 Quid de sacris eorum boni sentiendum est, quae tenebris 
 operiuntur, cum tam sint detestabilia, quae proferuntur in 
 lucem? Et certe quid in occulto agant per abscisos et molles, 
 ipsi uiderint; eosdem tamen homines infeliciter ac turpiter 
 eneruatos adque corruptos occultare minime potuerunt. Persuadeant 
 cui possunt se aliquid sanctum per tales agere 
 homines, quos inter sua sancta numerari adque uersari negare 
 non possunt. Nescimus quid agant, sed scimus per quales 
 agant. Nouimus enim quae agantur in scaena, quo numquam 
 uel in choro meretricum abscisus aut mollis intrauit; et 
 tamen etiam ipsa turpes et infames agunt; neque enim ab

 
 
 
 honestis agi debuerunt. Quae sunt ergo illa sacra, quibus 
 agendis tales elegit sanctitas, quales nec thymelica in se admisit 
 obscenitas?

CAPUT VIII. 
 De interpretationibus naturalium rationum, quas doctores pagani pro dis suis conantur ostendere. 
 At enim habent ista physiologicas quasdam, sicut aiunt, id 
 est naturalium rationum interpretationes. Quasi uero nos in 
 hac disputatione physiologian quaerimus et non theologian, 
 id est rationem non naturae, sed Dei. Quamuis enim qui 
 uerus Deus est non opinione, sed natura Deus sit: non tamen 
 omnis natura deus est, quia et hominis et pecoris, et arboris 
 et lapidis utique natura est, quorum nihil est deus. Si autem 
 interpretationis huius, quando agitur de sacris Matris deum, 
 caput est certe quod Mater deum terra est, quid ultra quaerimus, 
 quid cetera perscrutamur? Quid euidentius suffragatur 
 eis, qui dicunt omnes istos deos homines fuisse? Sic enim 
 sunt terrigenae, sic eis mater est terra. In uera autem theologia 
 opus Dei est terra, non mater. Verum tamen quoquo 
 modo sacra eius interpretentur et referant ad rerum naturam: 
 uiros muliebria pati non est secundum naturam, sed contra 
 naturam. Hic morbus, hoc crimen, hoc dedecus habet inter 
 illa sacra professionem, quod in uitiosis hominum moribus uix 
 habet inter tormenta confessionem. Deinde si ista sacra, quae 
 scaenicis turpitudinibus conuincuntur esse foediora, hinc excusantur 
 adque purgantur, quod habent interpretationes suas, 
 quibus ostendantur rerum significare naturam: quur non etiam

 
 
 
 poetica similiter excusentur adque purgentur? Multi enim et 
 ipsa ad eundem modum interpretati sunt, usque adeo ut, quod 
 ab eis inmanissimum et infandissimum dicitur, Saturnum suos 
 filios deuorasse, ita nonnulli interpretentur, quod longinquitas 
 temporis, quae Saturni nomine significatur, quidquid gignit 
 ipsa consumat, uel, sicut idem opinatur Varro, quod pertineat 
 Saturnus ad semina, quae in terram, de qua oriuntur, iterum 
 recidunt. Itemque alii alio modo et similiter cetera. 
 
 Et tamen theologia fabulosa dicitur et cum omnibus huiusce 
 modi interpretationibus suis reprehenditur abicitur inprobatur, 
 nec solum a naturali, quae philosophorum est, uerum etiam 
 ab ista ciuili, de qua agimus, quae ad urbes populosque adseritur 
 pertinere, eo quod de dis indigna confinxerit, merito 
 repudianda discernitur, eo nimirum consilio, ut, quoniam 
 acutissimi homines adque doctissimi, a quibus ista conscripta 
 sunt, ambas inprobandas intellegebant, et illam scilicet fabulosam 
 et istam ciuilem, illam uero audebant inprobare, hanc 
 non audebant; illam culpandam proposuerunt, hanc eius 
 similem conparandam exposuerunt, — non ut haec prae illa 
 tenenda eligeretur, sed ut cum illa respuenda intellegeretur, 
 adque ita sine periculo eorum, qui ciuilem theologian reprehendere 
 metuebant, utraque contemta ea, quam naturalem 
 uocant, aput meliores animos inueniret locum. Nam et ciuilis 
 et fabulosa ambae fabulosae sunt ambaeque ciuiles; ambas 
 inueniet fabulosas, qui uanitates et obscenitates ambarum

 
 
 
 prudenter inspexerit; ambas ciuiles, qui scaenicos ludos pertinentes 
 ad fabulosam in deorum ciuilium festiuitatibus et in 
 urbium diuinis rebus aduerterit. Quo modo igitur uitae aeternae 
 dandae potestas cuiquam deorum istorum tribuitur, quos sua 
 simulacra et sacra conuincunt dis fabulosis apertissime reprobatis 
 esse simillimos formis aetatibus, sexu habitu, coniugiis 
 generationibus ritibus, in quibus omnibus aut homines fuisse 
 intelleguntur et pro uniuscuiusque uita uel morte sacra eis 
 et sollemnia constituta, hunc errorem insinuantibus firmantibusque 
 daemonibus, aut certe ex qualibet occasione inmundissimi 
 spiritus fallendis humanis mentibus inrepsisse?

CAPUT VIIII. 
 De officiis singulorum deorum. 
 Quid? ipsa numinum officia tam uiliter minutatimque concisa, 
 propter quod eis dicunt pro uniuscuiusque proprio 
 munere supplicari oportere, unde non quidem omnia, sed 
 multa iam diximus, nonne scurrilitati mimicae quam diuinae 
 consonant dignitati? Si duas quisquam nutrices adhiberet 
 infanti, quarum una nihil nisi escam, altera nihil nisi potum 
 daret, sicut isti ad hoc duas adhibuerunt deas, Educam et 
 Potinam, nempe desipere et aliquid mimo simile in sua domo 
 agere uideretur. Liberum a liberamento appellatum uolunt, 
 quod mares in coeundo per eius beneficium emissis seminibus 
 liberentur; hoc idem in feminis agere Liberam, quam etiam 
 Venerem putant, quod et ipsam perhibeant semina emittere; 
 et ob haec Libero eandem uirilem corporis partem in templo 
 poni, femineam Liberae. Ad haec addunt mulieres adtributas 
 Libero et uinum propter libidinem concitandam. Sic Bacchanalia 
 summa celebrabantur insania; ubi Varro ipse confitetur

 

 

 
 
 
 a Bacchantibus talia fieri non potuisse nisi mente commota. 
 Haec tamen postea displicuerunt senatui saniori, et ea iussit 
 auferri. Saltem hic tandem forsitan senserunt quid inmundi 
 spiritus, dum pro dis habentur, in hominum mentibus possint. 
 Haec certe non fierent in theatris; ludunt quippe ibi, non 
 fuiiunt; quamuis deos habere, qui etiam ludis talibus delectentur, 
 simile sit furoris. 
 
 Quale autem illud est, quod, cum religiosum a superstitioso 
 ea distinctione discernat, ut- a superstitioso dicat timeri deos, 
 a religioso autem tantum uereri ut parentes, non ut hostes 
 timeri, adque omnes ita bonos dicat, ut facilius sit eos nocentibus 
 parcere quam laedere quemquam innocentem, tamen 
 mulieri fetae post partum tres deos custodes commemorat 
 adhiberi, ne Siluanus deus per noctem ingrediatur et uexet, 
 eorumque custodum significandorum causa tres homines noctu : 
 circuire limina domus et primo limen securi ferire, postea 
 pilo, tertio deuerrere scopis, ut his datis culturae signis deus 
 Siluanus prohibeatur intrare, quod neque arbores caeduntur 
 ac putantur sine ferro, neque far conficitur sine pilo, neque 
 fruges coaceruantur sine scopis; ab his autem tribus rebus 
 tres nuncupatos deos, Intercidonam a securis intercisione, 
 Pilumnum a pilo, Deuerram a scopis, quibus dis custodibus 
 contra uim dei Siluani feta conseruaretur. Ita contra dei nocentis 
 saeuitiam non ualeret custodia bonorum, nisi plures 
 essent aduersus unum eique aspero horrendo inculto, utpote 
 siluestri, signis culturae tamquam contrariis repugnarent. Itane 
 ista est innocentia deorum, ista concordia? Haeccine sunt

 
 
 
 numina salubria urbium, magis ridenda quam ludibria theatrorum? 
 
 Cum mas et femina coniunguntur, adhibetur deus Iugatinus; 
 sit hoc ferendum. Sed domum est ducenda quae nubit; adhibetur 
 et deus Domiducus; ut in domo sit, adhibetur 
 deus Domitius; ut maneat cum uiro, additur dea Manturna. 
 Quid ultra quaeritur? Parcatur humanae uerecundiae; 
 peragat cetera concupiscentia carnis et sanguinis procurato 
 secreto pudoris. Quid inpletur cubiculum turba numinum, 
 quando et paranymphi inde discedunt? Et ad hoc inpletur, 
 non ut eorum praesentia cogitata maior sit cura pudicitiae, 
 sed ut feminae sexu infirmae, nouitate pauidae illis cooperantibus 
 sine ulla difficultate uirginitas auferatur. Adest enim 
 dea Virginiensis et deus pater Subigus, et dea mater Prema 
 et dea Pertunda, et Venus et Priapus. Quid est hoc? Si 
 omnino laborantem in illo opere uirum ab dis adiuuari oportebat, 
 non sufficeret aliquis unus aut aliqua una? Numquid 
 Venus sola parum esset, quae ad hoc etiam dicitur nuncupata, 
 quod sine ui femina uirgo esse non desinat? Si est ulla frons 
 in hominibus, quae non est in numinibus, nonne, cum credunt 
 coniugati tot deos utriusque sexus esse praesentes et huic 
 operi instantes, ita pudore adficiuntur, ut et ille minus moueatur 
 et illa plus reluctetur? Et certe si adest Virginiensis 
 dea, ut uirgini zona soluatur; si adest deus Subigus, ut uiro 
 subigatur; si adest dea Prema, ut subacta, ne se commoueat, 
 conprimatur: dea Pertunda ibi quid facit? Erubescat, eat 
 foras; agat aliquid et maritus. Valde inhonestum est, ut, quod

 

 
 
 
 uocatur illa, quisquam inpleat nisi ille. Sed forte ideo toleratur, 
 quia dea dicitur esse, non deus. Nam si masculus 
 crederetur et Pertundus uocaretur, maius contra eum pro 
 uxoris pudicitia posceret maritus auxilium quam feta contra 
 Siluanum. Sed quid hoc dicam, cum ibi sit et Priapus nimius 
 masculus, super cuius inmanissimum et turpissimum fascinum 
 sedere noua nupta iubebatur, more honestissimo et religiosissimo 
 matronarum? 
 
 Eant adhuc et theologian ciuilem a theologia fabulosa, 
 urbes a theatris, templa ab scaenis, sacra pontificum a carminibus 
 poetarum, uelut res honestas a turpibus, ueraces a 
 fallacibus, graues a leuibus, serias a ludicris, adpetendas a 
 respuendis, qua possunt quasi conentur subtilitate discernere. 
 Intellegimus quid agant; illam theatricam et fabulosam theologian 
 ab ista ciuili pendere nouerunt et ei de carminibus 
 poetarum tamquam de speculo resultare, et ideo ista exposita, 
 quam damnare non audent, illam eius imaginem liberius 
 arguunt et reprehendunt, ut, qui agnoscunt quid uelint, et 
 hanc ipsam faciem, cuius illa imago est, detestentur; quam 
 tamen di ipsi tamquam in eodem speculo se intuentes ita 
 diligunt, ut qui qualesque sint in utraque melius uideantur. 
 Unde etiam cultores suos terribilibus imperiis conpulerunt, 
 ut inmunditiam theologiae fabulosae sibi dicarent, in suis 
 sollemnitatibus ponerent, in rebus diuinis haberent, adque ita 
 et se ipsos inmundissimos spiritus manifestius esse docuerunt, 
 et huius urbanae theologiae uelut electae et probatae illam 
 theatricam abiectam adque reprobatam membrum partemque 
 fecerunt, ut, cum sit uniuersa turpis et fallax adque in se

 
 
 
 contineat commenticios deos, una pars eius sit in litteris 
 sacerdotum, altera in carminibus poetarum. Utrum habeat et 
 alias partes, alia quaestio est: nunc propter diuisionem Varronis 
 et urbanam et theatricam theologian ad unam ciuilem 
 pertinere satis, ut opinor, ostendi. Unde, quia sunt ambae 
 similis turpitudinis absurditatis, indignitatis falsitatis, absit a 
 ueris religiosis, ut siue ab hac siue ab illa uita speretur 
 aeterna. 
 
 Denique et ipse Varro commemorare et enumerare deos 
 coepit a conceptione hominis, quorum numerum est exorsus 
 a Iano, eamque seriem perduxit usque ad decrepiti hominis 
 mortem, et deos ad ipsum hominem pertinentes clausit ad 
 Neniam deam, quae in funeribus senum cantatur; deinde coepit 
 deos alios ostendere, qui pertinerent non ad ipsum hominem, 
 sed ad ea, quae sunt hominis, sicuti est uictus adque 
 uestitus et quaecumque alia huic uitae sunt necessaria, ostendens 
 in omnibus, quod sit cuiusque munus et propter quid 
 cuique debeat supplicari; in qua uniuersa diligentia nullos 
 demonstrauit uel nominauit deos, a quibus uita aeterna poscenda 
 sit, propter quam unam proprie nos Christiani sumus. 
 Quis ergo usque adeo tardus sit, ut non intellegat istum 
 hominem ciuilem theologian tam diligenter exponendo et 
 aperiendo eamque illi fabulosae, indignae adque probrosae, 
 similem demonstrando adque ipsam fabulosam partem esse 
 huius satis euidenter docendo non nisi illi naturali, quam dicit 
 ad philosophos pertinere, in animis hominum moliri locum, 
 ea subtilitate, ut fabulosam reprehendat, ciuilem uero reprehendere 
 quidem non audeat, sed prodendo reprehensibilem 
 ostendat, adque ita utraque iudicio recte intellegentium

 
 
 
 reprobata sola naturalis remaneat eligenda? De qua suo loco in 
 adiutorio Dei ueri diligentius disserendum est.

CAPUT X. 
 De libertate Senecae, qui uehementius ciuilem theologian reprehendit quam Varro fabulosam. 
 Libertas sane, quae huic defuit, ne istam urbanam theologian 
 [tam diligenter exponendo] theatricae simillimam aperte 
 sicut illam reprehendere auderet, Annaeo Senecae, quem nonnullis 
 indiciis inuenimus apostolorum nostrorum claruisse 
 temporibus, non quidem ex toto, uerum ex aliqua parte non 
 defuit. Adfuit enim scribenti, uiuenti defuit. Nam in eo libro, 
 quem contra superstitiones condidit, multo copiosius adque 
 uehementius reprehendit ipse ciuilem istam et urbanam theologian 
 quam Varro theatricam adque fabulosam. Cum enim 
 de simulacris ageret: \'Sacros, inquit, inmortales, inuiolabiles 
 in materia uilissima adque inmobili dedicant, habitus illis 
 hominum ferarumque et piscium, quidam uero mixto sexu, 
 diuersis corporibus induunt; numina uocant, quae si spiritu 
 accepto subito occurrerent, monstra haberentur. Deinde aliquanto 
 post, cum theologian naturalem praedicans quorundam 
 philosophorum sententias digessisset, obposuit sibi quaestionem 
 et ait: \'Hoc loco dicit aliquis: Credam ego caelum et terram 
 deos esse et supra lunam alios, infra alios? Ego feram aut 
 Platonem aut Peripateticum Stratonem, quorum alter fecit 
 deum sine corpore, alter sine animo?\' Et ad hoc respondens: 
 \'Quid ergo tandem, inquit, ueriora tibi uidentur Titi Tatii

 
 
 
 aut Romuli aut Tulli Hostilii somnia? Cloacinam Tatius 
 dedicauit deam, Picum Tiberinumque Romulus, Hostilius Pauorem 
 adque Pallorem, taeterrimos omnium adfectus, quorum 
 alter mentis territae motus est, alter corporis ne morbus quidem, 
 sed color. Haec numina potius credes et caelo recipies?\' 
 De ipsis uero ritibus crudeliter turpibus quam libere scripsit! 
 Ille, inquit, uiriles sibi partes amputat, ille lacertos secat. 
 Ubi iratos deos timent, qui sic propitios merentur? Di autem 
 nullo debent coli genere, si hoc uolunt. Tantus est perturbatae 
 mentis et sedibus suis pulsae furor, ut sic di placentur, 
 quem ad modum ne quidem homines saeuiunt taeterrimi et 
 in fabulas traditae crudelitatis. Tyranni lacerauerunt aliquorum 
 membra, neminem sua lacerare iusserunt. In regiae libidinis 
 uoluptatem castrati sunt quidam; sed nemo sibi, ne uir esset, 
 iubente domino manus intulit. Se ipsi in templis contrucidant, 
 uulneribus suis ac sanguine supplicant. Si cui intueri uacet, 
 quae faciunt quaeque patiuntur, inueniet tam indecora honestis, 
 tam indigna liberis, tam dissimilia sanis, ut nemo fuerit dubitaturus 
 furere eos, si cum paucioribus furerent; nunc sanitatis 
 patrocinium est insanientium turba.\' 
 
 
 Iam illa, quae in ipso Capitolio fieri solere commemorat 
 et intrepide omnino coarguit, quis credat nisi ab inridentibus 
 aut furentibus fieri? Nam cum in sacris Aegyptiis Osirim

 
 
 
 lugeri perditum, mox autem inuentum magno esse gaudio 
 derisisset, cum perditio eius inuentioque fingatur, dolor tamen 
 ille adque laetitia ab eis, qui nihil perdiderunt nihilque inuenerunt, 
 ueraciter exprimatur: \'Huic tamen, inquit, furori 
 certum tempus est. Tolerabile est semel anno insanire. In 
 Capitolium perueni: pudebit publicatae dementiae, quod sibi 
 uanus furor adtribuit officii. Alius nomina deo subicit, alius 
 horas Ioui nuntiat, alius lector est, alius unctor, qui uano 
 motu bracchiorum imitatur unguentem. Sunt quae Iunoni ac 
 Mineruae capillos disponant (longe a templo, non tantum a 
 simulacro stantes digitos mouent ornantium modo), sunt quae 
 speculum teneant; sunt qui ad uadimonia sua deos aduocent, 
 sunt qui libellos offerant et illos causam suam doceant. Doctus 
 archimimus, senex iam decrepitus, cottidie in Capitolio mimum 
 agebat, quasi di libenter spectarent, quem illi homines desierant. 
 Omne illic artificum genus operatum dis inmortalibus 
 desidet\'. Et paulo post: Hi tamen, inquit, etiamsi superuacuum 
 usum, non turpem nec infamem deo promittunt. Sedent 
 quaedam in Capitolio, quae se a Ioue amari putant: ne Iunonis 
 quidem, si credere poetis uelis, iracundissimae respectu 
 terrentur.\'
 
 Hanc libertatem Varro non habuit; tantum modo poeticam 
 theologian reprehendere ausus est, ciuilem non ausus est, 
 quam iste concidit. Sed si uerum adtendamus, deteriora sunt

 

 
 
 
 templa ubi haec aguntur, quam theatra ubi finguntur. Unde 
 in his sacris ciuilis theologiae has partes potius elegit Seneca 
 sapienti, ut eas in animi religione non habeat, sed in actibus 
 fingat. Ait enim: \'Quae omnia sapiens seruabit tamquam 
 legibus iussa, non tamquam dis grata. Et paulo post: <Quid 
 quod et matrimonia, inquit, deorum iungimus, et ne pie 
 quidem, fratrum ac sororum! Bellonam Marti conlocamus, 
 Vulcano Venerem, Neptuno Salaciam. Quosdam tamen caelibes 
 relinquimus, quasi condicio defecerit, praesertim cum quaedam 
 uiduae sint, ut Populonia uel Fulgora et diua Rumina; quibus 
 non miror petitorem defuisse. Omnem istam ignobilem deorum 
 turbam, quam longo aeuo longa superstitio congessit, 
 sic, inquit, adorabimus, ut meminerimus cultum eius magis 
 ad morem quam ad rem pertinere\'. Nec leges ergo illae nec 
 mos in ciuili theologia id instituerunt, quod dis gratum 
 esset uel ad rem pertineret. Sed iste, quem philosophi quasi 
 liberum fecerunt, tamen, quia inlustris populi Romani senator 
 erat, colebat quod reprehendebat, agebat quod arguebat, quod 
 culpabat adorabat; quia uidelicet magnum aliquid eum philosophia 
 docuerat, ne superstitiosus esset in mundo, sed propter 
 leges ciuium moresque hominum non quidem ageret fingentem 
 scaenicum in theatro, sed imitaretur in templo; eo damnabilius, 
 quo illa, quae mendaciter agebat, sic ageret, ut eum populus 
 ueraciter agere existimaret; scaenicus autem ludendo potius 
 delectaret, quam fallendo deciperet.

CAPUT XI. 
 Quid de Iudaeis Seneca senserit. 
 Hic inter alias ciuilis theologiae superstitiones reprehendit 
 etiam sacramenta Iudaeorum et maxime sabbata, inutiliter 
 eos facere adfirmans, quod per illos singulos septem interpositos 
 dies septimam fere partem aetatis suae perdant uacando 
 et multa in tempore urgentia non agendo laedantur. Christianos 
 tamen iam tunc Iudaeis inimicissimos in neutram partem 
 commemorare ausus est, ne uel laudaret contra suae patriae 
 ueterem consuetudinem, uel reprehenderet contra propriam 
 forsitan uoluntatem. De illis sane Iudaeis cum loqueretur, 
 ait: \'Cum interim usque eo sceleratissimae gentis consuetudo 
 conualuit, ut per omnes iam terras recepta sit: uicti uictoribus 
 leges dederunt). Mirabatur haec dicens et quid diuinitus 
 ageretur ignorans subiecit plane sententiam, qua significaret 
 quid de illorum sacramentorum ratione sentiret. Ait enim: 
 <Illi tamen causas ritus sui nouerunt; maior pars populi facit, 
 quod quur faciat ignorat). Sed de sacramentis Iudaeorum, uel 
 quur uel quatenus instituta sint auctoritate diuina, ac post 
 modum a populo Dei, cui uitae aeternae mysterium reuelatum 
 est, tempore quo oportuit eadem auctoritate sublata sint, et 
 alias diximus, maxime cum aduersus Manichaeos ageremus, 
 et in hoc opere loco opportuniore dicendum est.

CAPUT XII. 
 Quod gentilium deorum uanitate detecta nequeat dubitari aeternam eos uitam nemini posse praestare, qui nec ipsam adiuuent temporalem. 
 Nunc propter tres theologias, quas Graeci dicunt mythicen 
 physicen politicen, Latine autem dici possunt fabulosa

 
 
 
 naturalis ciuilis, quod neque de fabulosa, quam et ipsi deorum 
 multorum falsorumque cultores liberrime reprehenderunt, neque 
 de ciuili, cuius illa pars esse conuincitur eiusque et ista 
 simillima uel etiam deterior inuenitur, speranda est aeterna 
 uita, si cui satis non sunt quae in hoc uolumine dicta sunt, 
 adiungat etiam illa, quae in superioribus libris et maxime 
 quarto de felicitatis datore Deo plurima disputata sunt. Nam 
 cui nisi uni felicitati propter aeternam uitam consecrandi 
 homines essent, si dea felicitas esset? Quia uero non dea, 
 sed munus est dei: cui deo nisi datori felicitatis consecrandi 
 sumus, qui aeternam uitam, ubi uera est et plena felicitas, 
 pia caritate diligimus? Non autem esse datorem felicitatis 
 quemquam istorum deorum, qui tanta turpitudine coluntur 
 et. nisi ita colantur, multo turpius irascuntur adque ob hoc 
 se spiritus inmundissimos confitentur, puto ex his, quae dicta 
 sunt, neminem dubitare oportere. Porro qui non dat felicitatem, 
 uitam quo modo dare posset aeternam? Eam quippe uitam 
 aeternam dicimus, ubi est sine fine felicitas. Nam si anima 
 in poenis uiuit aeternis, quibus et ipsi spiritus cruciabuntur 
 inmundi. mors est illa potius aeterna quam uita. Nulla quippe 
 maior et peior est mors, quam ubi non moritur mors. Sed 
 quod animae natura, per id quod inmortalis creata est, sine 
 qualicumque uita esse non potest, summa mors eius est alienatio 
 a uita Dei in aeternitate supplicii. Vitam igitur aeternam, 
 id est sine ullo fine felicem, solus ille dat, qui dat ueram 
 felicitatem. Quam quoniam illi, quos colit theologia ista ciuilis, 
 dare non posse conuicti sunt: non solum propter ista temporalia 
 adque terrena, quod superioribus quinque libris ostendimus, 
 sed multo magis propter uitam aeternam, quae post mortem

 
 
 
 futura est, quod isto uno etiam illis cooperantibus egimus, 
 colendi non sunt. Sed quoniam ueternosae consuetudinis uis 
 nimis in alto radices habet, si cui de ista ciuili theologia 
 respuenda adque uitanda parum uideor disputasse, in aliud 
 uolumen, quod huic opitulante Deo coniungendum est, animum 
 intendat.

CAPUT I. 
 An cum in theologia ciuili deitatem non esse constiterit, in selectis dis eam inueniri posse creden- dum sit. 
 Hanc diuinitatem uel, ut sic dixerim, deitatem (nam et 
 hoc uerbo uti iam nostros non piget, ut de Graeco expressius

 
 
 
 transferant quod illi 3-e6\'Cti\'tcx appellant) — hanc ergo diuinitatem 
 siue deitatem non esse in ea theologia, quam ciuilem 
 uocant, quae a Marco Varrone sedecim uoluminibus explicata 
 est, id est non perueniri ad aeternae uitae felicitatem talium 
 deorum cultu, quales a ciuitatibus qualiterque colendi instituti 
 sunt, cui nondum persuasit sextus liber, quem proxime absoluimus, 
 cum istum forsitan legerit, quid de hac quaestione 
 expedienda ulterius desideret, non habebit. Fieri enim potest, 
 ut saltem deos selectos adque praecipuos, quos Varro uolumine 
 conplexus est ultimo, de quibus parum diximus, quisquam 
 colendos propter uitam beatam, quae non nisi aeterna 
 est, opinetur. Qua in re non dico quod facetius ait Tertullianus 
 fortasse quam uerius: Si di eliguntur ut bulbi, utique 
 ceteri reprobi iudicantur. Non hoc dico: uideo enim etiam ex 
 selectis selegi aliquos ad aliquid maius adque praestantius, 
 sicut in militia, cum tirones electi fuerint, ex his quoque 
 eliguntur ad opus aliquod maius armorum; et cum eliguntur 
 in ecclesia, qui fiant praepositi, non utique ceteri reprobantur, 
 cum omnes boni fideles electi merito nuncupentur. Eliguntur 
 in aedificio lapides angulares, non reprobatis ceteris, qui structurae 
 partibus aliis deputantur. Eliguntur uuae ad uescendum, 
 nec reprobantur aliae, quas relinquimus ad bibendum. Non 
 opus est multa percurrere, cum res in aperto sit. Quam ob 
 rem non ex hoc, quod di ex multis quidam selecti sunt, uel 
 . is qui scripsit uel eorum cultores uel di ipsi uituperandi

 

 
 
 
 sunt, sed aduertendum potius quinam isti sint et ad quam 
 rem selecti uideantur.

CAPUT II. 
 Qui sint di selecti, et an ab officiis uiliorum deorum habeantur excepti. 
 Hos certe deos selectos Varro unius libri contextione commendat: 
 Ianum, Iouem, Saturnum, Genium, Mercurium, Apollinem, 
 Martem, Vulcanum, Neptunum, Solem, Orcum, Liberum 
 patrem, Tellurem, Cererem, Iunonem, Lunam, Dianam, Mineruam, 
 Venerem, Vestam; in quibus omnibus ferme uiginti 
 duodecim mares, octo sunt feminae. Haec numina utrum 
 propter maiores in mundo administrationes selecta dicuntur, 
 an quod populis magis innotuerunt maiorque est eis cultus 
 exhibitus? Si propterea, quia opera maiora ab his administrantur 
 in mundo, non eos inuenire debuimus inter illam quasi 
 plebeiam numinum multitudinem minutis opusculis deputatam. 
 Nam ipse primum Ianus, cum puerperium concipitur, unde 
 illa cuncta opera sumunt exordium minutatim minutis distributa 
 numinibus, aditum aperit recipiendo semini. Ibi est et 
 Saturnus propter ipsum semen; ibi Liber, qui marem effuso 
 semine liberat; ibi Libera, quam et Venerem uolunt, quae 
 hoc idem beneficium conferat feminae, ut etiam ipsa emisso 
 semine liberetur. Omnes hi ex illis sunt, qui selecti appellantur. 
 Sed ibi est et dea Mena, quae menstruis fluoribus praeest, 
 quamuis Iouis filia, tamen ignobilis. Et hanc prouinciam 
 fluorum menstruorum in libro selectorum deorum ipsi Iunoni 
 idem auctor adsignat, quae in dis selectis etiam regina est

 
 
 
 et hic tamquam Iuno Lucina cum eadem Mena priuigna sua 
 eidem cruori praesidet. Ibi sunt et duo nescio qui obscurissimi, 
 Vitumnus et Sentinus, quorum alter uitam, alter sensus puerperio 
 largiuntur. Et nimirum multo plus praestant, cum sint 
 ignobilissimi, quam illi tot proceres et selecti. Nam profecto 
 sine uita et sensu, quid est illud totum, quod muliebri utero 
 geritur, nisi nescio quid abiectissimum limo ac pulueri conparandum?

CAPUT III. 
 Quam nulla sit ratio, quae de selectione quorundam deorum possit ostendi, cum multis inferioribus excellentior administratio deputetur. 
 Quae igitur causa tot selectos deos ad haec opera minima 
 conpulit, ubi a Vitumno et Sentino, quos fama obscura recondit, 
 in huius munificentiae partitione superentur? Confert enim 
 selectus Ianus aditum et quasi ianuam semini; confert 
 selectus Saturnus semen ipsum; confert selectus Liber eiusdem 
 seminis emissionem uiris; confert hoc idem Libera, quae 
 Ceres seu Venus est, feminis; confert selecta Iuno, et hoc 
 non sola, sed cum Mena, filia Iouis, fluores menstruos ad 
 eius, quod conceptum est, incrementum: et confert Vitumnus 
 obscurus et ignobilis uitam; confert Sentinus obscurus et 
 ignobilis sensum; quae duo tanto illis rebus praestantiora 
 sunt, quanto et ipsa intellectu ac ratione uincuntur. Sicut 
 enim, quae ratiocinantur et intellegunt, profecto potiora sunt 
 his, quae sine intellectu adque ratione ut pecora uiuunt et 
 sentiunt: ita et illa, quae uita sensuque sunt praedita, his,

 
 
 
 quae nec uiuunt nec sentiunt, merito praeferuntur. Inter 
 selectos itaque deos Vitumnus uiuificator et Sentinus sensificator 
 magis haberi debuerunt quam Ianus seminis admissor 
 et Saturnus seminis dator uel sator et Liber et Libera seminum 
 commotores uel emissores; quae semina cogitare indignum 
 est, nisi ad uitam sensumque peruenerint, quae munera selecta 
 non dantur a dis selectis, sed a quibusdam incognitis et 
 prae istorum dignitate neglectis. Quod si respondetur omnium 
 initiorum potestatem habere Ianum et ideo illi etiam quod 
 aperitur conceptui non inmerito adtribui, et omnium seminum 
 Saturnum et ideo seminationem quoque hominis non 
 posse ab eius operatione seiungi, omnium seminum emittendorum 
 Liberum et Liberam et ideo his etiam praeesse. quae 
 ad substituendos homines pertinent, omnium purgandorum et 
 pariendorum Iunonem et ideo eam non deesse purgationibus 
 feminarum et partubus hominum: quaerant quid respondeant 
 de Vitumno et Sentino, utrum et ipsos uelint habere omnium 
 quae uiuunt et sentiunt potestatem. Quod si concedunt, adtendant 
 quam eos sublimius locaturi sint. Nam seminibus nasci 
 in terra et ex terra est; uiuere autem adque sentire etiam 
 deos sidereos opinantur. Si autem dicunt Vitumno adque 
 Sentino haec sola adtributa, quae in carne uiuescunt et sensibus 
 adminiculantur, quur non. deus ille, qui facit omnia 
 uiuere adque sentire, etiam carni uitam praebet et sensum, 
 uniuersali opere hoc munus etiam partubus tribuens? et quid 
 opus est Vitumno adque Sentino? Quod si ab illo, qui uitae 
 ac sensibus uniuersaliter praesidet, his quasi famulis ista 
 carnalia uelut extrema et ima commissa sunt: itane sunt illi

 
 
 
 selecti destituti familia, ut non inuenirent quibus etiam ipsi 
 ista committerent, sed cum tota sua nobilitate, qua uisi sunt 
 seligendi, opus facere cum ignobilibus cogerentur? Iuno selecta 
 et regina Iouisque et soror et coniunx; haec tamen Iterduca 
 est pueris et opus facit cum deabus ignobilissimis Abeona et 
 Adeona. Ibi posuerunt et Mentem deam, quae faciat pueris 
 bonam mentem, et inter selectos ista non ponitur, quasi quidquam 
 maius praestari homini potest; ponitur autem Iuno, 
 quia Iterduca est et Domiduca, quasi quidquam prosit iter 
 carpere et domum duci, si mens non est bona, cuius muneris 
 deam selectores isti inter selecta numina minime posuerunt. 
 Quae profecto et Mineruae fuerat praeferenda, cui per ista 
 minuta opera puerorum memoriam tribuerunt. Quis enim 
 dubitet multo esse melius habere bonam mentem quam 
 memoriam quantumlibet ingentem? Nemo enim malus est, 
 qui bonam habet mentem; quidam uero pessimi memoria 
 sunt mirabili, tanto peiores quanto minus possunt quod male 
 cogitant obliuisci. Et tamen Minerua est inter selectos deos; 
 Mentem autem deam turba uilis operuit. Quid de Virtute 
 dicam? quid de Felicitate? de quibus in quarto libro plura 
 iam diximus; quas cum deas haberent, nullum eis locum inter 
 selectos deos dare uoluerunt, ubi dederunt Marti et Orco, 
 uni effectori mortium alteri receptori. 
 
 Cum igitur in his minutis operibus, quae minutatim dis 
 pluribus distributa sunt, etiam ipsos selectos uideamus tamquam 
 senatum cum plebe pariter operari, et inueniamus a 
 quibusdam dis, qui nequaquam seligendi putati sunt, multa

 

 

 

 
 
 
 maiora adque meliora administrari quam ab illis, qui selecti 
 uocantur: restat arbitrari non propter praestantiores in mundo 
 administrationes, sed quia prouenit eis, ut magis populis innotescerent, 
 selectos eos et praecipuos nuncupatos. Unde dicit 
 etiam ipse Varro, quod dis quibusdam patribus et deabus 
 matribus, sicut hominibus, ignobilitas accidisset. Si ergo Felicitas 
 ideo fortasse inter selectos deos esse non debuit, quod 
 ad istam nobilitatem non merito, sed fortuito peruenerunt: 
 saltem inter illos uel potius prae illis Fortuna poneretur, 
 quam dicunt deam non rationabili dispositione, sed ut temere 
 acciderit, sua cuique dona conferre. Haec in dis selectis tenere 
 apicem debuit, in quibus maxime quid posset ostendit; quando 
 eos uidemus non praecipua uirtute, non rationabili felicitate, 
 sed temeraria, sicut eorum cultores de illa sentiunt, Fortunae 
 potestate selectos. Nam et uir disertissimus Sallustius etiam 
 ipsos deos fortassis adtendit, cum diceret: \'Sed profecto fortuna 
 in omni re dominatur; ea res cunctas ex libidine magis 
 quam ex uero celebrat obscuratque.\' Non enim possunt inuenire 
 causam, quur celebrata sit Venus et obscurata sit Virtus, 
 cum ambarum ab istis consecrata sint numina nec conparanda 
 sint merita. Aut si hoc nobilitari meruit, quod plures 
 adpetunt, plures enim Venerem quam Virtutem: quur celebrata 
 est dea Minerua et obscurata est dea Pecunia? cum in genere 
 humano plures adliciat auaritia quam peritia, et in eis ipsis, 
 qui sunt artificiosi, raro inuenias hominem, qui non habeat 
 artem suam pecuniaria mercede uenalem, plurisque pendatur 
 semper propter quod aliquid fit, quam id quod propter aliud

 

 
 
 
 fit. Si ergo insipientis iudicio multitudinis facta est deorum 
 ista selectio, quur dea Pecunia Mineruae praelata non est, 
 cum propter pecuniam sint artifices multi? Si autem paucorum 
 sapientium est ista distinctio, quur non praelata est Veneri 
 Virtus, cum eam longe praeferat ratio? Saltem certe, ut dixi, 
 ipsa Fortuna, quae, sicut putant qui ei plurimum tribuunt, in 
 omni re dominatur et res cunctas ex libidine magis quam ex 
 uero celebrat obscuratque, si tantum et in deos ualuit, ut 
 temerario iudicio suo quos uellet celebraret obscuraretque quos 
 uellet, praecipuum locum haberet in selectis, quae in ipsos 
 quoque deos tam praecipuae est potestatis. An ut illic esse 
 non posset, nihil aliud etiam ipsa Fortuna nisi aduersam 
 putanda est habuisse fortunam? Sibi ergo aduersata est, quae 
 alios nobiles faciens nobilitata non est.

CAPUT IIII. 
 Melius actum cum dis inferioribus, qui nullis infamentur obprobriis, quam cum selectis, quorum tantae turpitudines celebrentur. 
 Gratularetur autem dis istis selectis quisquam nobilitatis 
 et claritudinis adpetitor et eos diceret fortunatos, si non eos 
 magis ad iniurias quam ad honores selectos uideret. Nam 
 illam infimam turbam ipsa ignobilitas texit, ne obrueretur 
 obprobriis. Ridemus quidem, cum eos uidemus figmentis 
 humanarum opinionum partitis inter se operibus distributos, 
 tamquam minuscularios uectigalium conductores uel tamquam 
 opifices in uico argentario, ubi unum uasculum, ut perfectum 
 exeat, per multos artifices transit, cum ab uno perfecto perfici 
 posset. Sed aliter non putatum est operantium multitudini 
 consulendum, nisi ut singulas artis partes cito ac facile

 

 
 
 
 discerent singuli, ne omnes in arte una tarde ac difficile 
 cogerentur esse perfecti. Verum tamen uix quisquam reperitur 
 deorum non selectorum, qui aliquo crimine famam traxit infamem; 
 uix autem selectorum quispiam, qui non in se notam 
 contumeliae insignis acceperit. Illi ad istorum humilia opera 
 descenderunt, isti in illorum sublimia crimina non uenerunt. 
 De Iano quidem non mihi facile quidquam occurrit, quod ad 
 probrum pertineat. Et fortasse talis fuerit, innocentius uixerit 
 et a facinoribus flagitiisque remotius. Saturnum fugientem 
 benignus excepit; cum hospite partitus est regnum, ut etiam 
 ciuitates singulas conderent, iste laniculum, ille Saturniam. 
 Sed isti in cultu deorum omnis dedecoris adpetitores, cuius 
 uitam minus turpem inuenerunt, eum simulacri monstrosa 
 deformitate turparunt, nunc eum bifrontem, nunc etiam quadrifrontem, 
 tamquam geminum, facientes. An forte uoluerunt, 
 ut, quoniam plurimi di selecti erubescenda perpetrando amiserant 
 frontem, quanto iste innocentior esset, tanto frontosior 
 appareret?

CAPUT V. 
 De paganorum secretiore doctrina physicisque rationibus. 
 Sed ipsorum potius interpretationes physicas audiamus, 
 quibus turpitudinem miserrimi erroris uelut altioris doctrinae 
 specie colorare conantur. Primum eas interpretationes sic 
 Varro commendat, ut dicat antiquos simulacra deorum et 
 insignia ornatusque finxisse, quae cum oculis animaduertissent 
 hi, qui adissent doctrinae mysteria, possent animam mundi

 
 
 
 ac partes eius, id est deos ueros, animo uidere; quorum qui 
 simulacra specie hominis fecerunt, hoc uideri secutos, quod 
 mortalium animus, qui est in corpore humano, simillimus est 
 inmortalis animi; tamquam si uasa ponerentur causa notandorum 
 deorum et in Liberi aede oenophorum sisteretur, quod 
 significaret uinum, per id quod continet id quod continetur; 
 ita per simulacrum, quod formam haberet humanam, significari 
 animam rationalem, quod eo uelut uase natura ista 
 soleat contineri, cuius naturae deum uolunt esse uel deos. 
 Haec sunt mysteria doctrinae, quae iste uir doctissimus penetrauerat, 
 unde in lucem ista proferret. Sed, o homo acutissime, 
 num in istis doctrinae mysteriis illam prudentiam perdidisti, 
 qua tibi sobrie uisum est, quod hi, qui primi populis simulacra 
 constituerunt, et metum demserunt ciuibus suis et errorem 
 addiderunt, castiusque deos sine simulacris ueteres obseruasse 
 Romanos? Hi enim tibi fuerunt auctores, ut haec contra 
 posteriores Romanos dicere auderes. Nam si et illi antiquissimi 
 simulacra coluissent, fortassis totum istum sensum de 
 simulacris non constituendis, interim uerum, timoris silentio 
 premeres et in huiusce modi perniciosis uanisque figmentis 
 mysteria ista doctrinae loquacius et elatius praedicares. Anima 
 tua tamen tam docta et ingeniosa (ubi te multum dolemus) 
 per haec mysteria doctrinae ad Deum suum, id est a quo 
 facta est, non cum quo facta est; nec cuius portio, sed cuius 
 conditio est; nec qui est omnium anima, sed qui fecit omnem 
 animam, quo solo inlustrante anima fit beata, si eius gratiae

 
 
 
 non sit ingrata, nullo modo potuit peruenire. Verum ista 
 mysteria doctrinae qualia sint quantique pendenda, quae sequuntur 
 ostendent. Fatetur interim uir iste doctissimus animam 
 mundi ac partes eius esse ueros deos; unde intellegitur totam 
 eius theologian, eam ipsam scilicet naturalem, cui plurimum 
 tribuit, usque ad animae rationalis naturam se extendere 
 potuisse. De naturali enim paucissima praeloquitur in hoc 
 libro, quem de dis selectis ultimum scripsit; in quo uidebimus 
 utrum per interpretationes physiologicas possit ad hanc naturalem 
 referre ciuilem. Quod si potuerit, tota naturalis erit: 
 et quid opus erat ab ea ciuilem tanta cura distinctionis abiungere? 
 Si autem recto discrimine separata est: quando nec 
 ista uera est quae illi naturalis placet (peruenit enim usque 
 ad animam, non usque ad uerum Deum qui fecit et animam), 
 quanto est abiectior et falsior ista ciuilis, quae maxime 
 circa corporum est occupata naturam, sicut ipsae interpretationes 
 eius, ex quibus quaedam necessaria commemorare me 
 oportet, tanta ab ipsis exquisitae et enucleatae diligentia demonstrabunt.

CAPUT VI. 
 De opinione Varronis, qua arbitratus est Deum animam esse mundi, qui tamen in partibus suis habeat animas multas, quarum diuina natura sit. 
 Dicit ergo idem Varro adhuc de naturali theologia praeloquens 
 deum se arbitrari esse animam mundi, quem Graeci 
 uocant xo[i.ov, et hunc ipsum mundum esse deum; sed sicut 
 hominem sapientem, cum sit ex corpore et animo, tamen ab 
 animo dici sapientem, ita mundum deum dici ab animo, cum 
 sit ex animo et corpore. Hic uidetur quoquo modo unum 
 confiteri Deum; sed ut plures etiam introducat, adiungit mundum 
 diuidi in duas partes, caelum et terram; et caelum 
 bifariam, in aethera et aera; terram uero in aquam et humum; 
 e quibus summum esse aethera, secundum aera, tertiam aquam, 
 infimam terram; quas omnes partes quattuor animarum esse 
 plenas, in aethere et aere inmortalium, in aqua et terra 
 mortalium. Ab summo autem circuitu caeli ad circulum lunae 
 aetherias animas esse astra ac stellas; eos caelestes deos non 
 modo intellegi esse, sed etiam uideri; inter lunae uero gyrum 
 et nimborum ac uentorum cacumina aerias esse animas, sed 
 eas animo, non oculis uideri et uocari heroas et lares et genios. 
 Haec est uidelicet breuiter in ista praelocutione proposita 
 theologia naturalis, quae non huic tantum, sed multis 
 philosophis placuit; de qua tunc diligentius disserendum est, 
 cum de ciuili, quantum ad deos selectos adtinet, opitulante 
 Deo uero quod restat inpleuero.

CAPUT VII. 
 An rationabile fuerit Ianum et Terminum in duo numina _ separari. 
 lanus igitur, a quo sumsit exordium, quaero quisnam sit. 
 Respondetur: Mundus est. Breuis haec plane est adque aperta 
 responsio. Quur ergo ad eum dicuntur rerum initia pertinere, 
 fines uero ad alterum, quem Terminum uocant? Nam propter 
 initia et fines duobus istis dis duos menses perhibent dedicatos 
 praeter illos decem, quibus usque ad Decembrem caput 
 est Martius, Ianuarium lano, Februarium Termino. Ideo Terminalia 
 eodem mense Februario celebrari dicunt, cum fit 
 sacrum purgatorium, quod uocant Februm, unde mensis nomen 
 accepit. Numquid ergo ad mundum, qui lanus est, initia 
 rerum pertinent et fines non pertinent, ut alter illis deus 
 praeficeretur? Nonne omnia, quae in hoc mundo fieri dicunt, 
 in hoc etiam mundo terminari fatentur? Quae est ista uanitas, 
 in opere illi dare potestatem dimidiam, in simulacro 
 faciem duplam? Nonne istum bifrontem multo elegantius interpretarentur, 
 si eundem et Ianum et Terminum dicerent adque 
 initiis unam faciem, finibus alteram darent? quoniam qui 
 operatur utrumque debet intendere; in omni enim motu 
 actionis suae qui non respicit initium non prospicit finem. 
 Unde necesse est a memoria respiciente prospiciens conectatur 
 intentio; nam cui exciderit quod coeperit, quo modo finiat 
 non inueniet. Quod si uitam beatam in hoc mundo inchoari 
 putarent, extra mundum perfici, et ideo Iano, id est mundo, 
 solam initiorum tribuerent potestatem: profecto ei praeponerent

 
 
 
 Terminum eumque ab dis selectis non alienarent. Quamquam 
 etiam nunc cum in istis duobus dis initia rerum temporalium 
 finesque tractantur, Termino dari debuit plus honoris. Maior 
 enim laetitia est, cum res quaeque perficitur; sollicitudinis 
 autem plena sunt coepta, donec perducantur ad finem, quem 
 qui aliquid incipit maxime adpetit intendit, expectat exoptat, 
 nec de re inchoata, nisi terminetur, exultat.

CAPUT VIII. 
 Ob quam causam cultores Iani bifrontem imagi- nem ipsius finxerint, quam tamen etiam quadrifrontem uideri uolunt. 
 Sed iam bifrontis simulacri interpretatio proferatur. Duas 
 eum facies ante et retro habere dicunt, quod hiatus noster, 
 cum os aperimus, mundo similis uideatur; unde et palatum 
 Graeci copavov appellant, et nonnulli, inquit, poetae Latini 
 caelum uocauerunt palatum, a quo hiatu oris et foras esse 
 aditum ad dentes uersus et introrsus ad fauces. Ecce quo 
 perductus est mundus propter palati nostri uocabulum uel 
 Graecum uel poeticum. Quid autem hoc ad animam, quid ad 
 uitam aeternam? Propter solas saliuas colatur hic deus, quibus 
 partim glutiendis partim spuendis sub caelo palati utraque 
 panditur ianua. Quid est porro absurdius, quam in ipso mundo 
 non inuenire duas ianuas ex aduerso sitas, per quas uel ad- 
 . mittat ad se aliquid intro uel emittat a se foras, et de nostro 
 ore et gutture, quorum similitudinem mundus non habet, 
 uelle mundi simulacrum conponere in Iano propter solum

 

 
 
 
 I 
 palatum, cuius similitudinem Ianus non habet? Cum uero 
 eum faciunt quadrifrontem et Ianum geminum appellant, ad 
 quattuor mundi partes hoc interpretantur, quasi aliquid spectet 
 mundus foras sicut per omnes facies Ianus. Deinde si Ianus 
 est mundus et mundus quattuor partibus constat, falsum est 
 simulacrum Iani bifrontis; aut si propterea uerum est, quia 
 etiam nomine Orientis et Occidentis totus solet mundus intellegi, 
 numquid, cum duas partes alias nominamus Septentrionis 
 et Austri, sicut illum quadrifrontem dicunt geminum 
 Ianum, ita quisquam geminum dicturus est mundum? Non 
 habent omnino unde quattuor ianuas, quae intrantibus et 
 exeuntibus pateant, interpretentur ad mundi similitudinem, 
 sicut de bifronti quod dicerent saltem in ore hominis inuenerunt, 
 nisi Neptunus forte subueniat et porrigat piscem, cui 
 praeter hiatum oris et gutturis etiam dextra et sinistra 
 fauces patent. Et tamen hanc uanitatem per tot ianuas nulla 
 effugit anima, nisi quae audit ueritatem dicentem: Ego sum 
 ianua.

CAPUT VIIII. 
 De Iouis potestate adque eiusdem cum Iano conparatione o n- paratione. 
 Iouem autem, qui etiam Iuppiter dicitur, quem uelint in-; 
 tellegi, exponant. \'Deus est, inquiunt, habens potestatem can-\', 
 sarum, quibus aliquid fit in mundo.\' Hoc quam magnum sit,I 
 nobilissimus Vergilii uersus ille testatur: 
 Felix qui potuit rerum cognoscere causas. 


 

 
 
 
 Sed quur ei praeponitur Ianus? hoc nobis uir ille acutissimus 
 doctissimusque respondeat. \'Quoniam penes lacum, inquit, 
 sunt prima, penes louem summa. Merito ergo rex omnium 
 Iuppiter habetur. Prima enim uincuntur a summis, quia, licet 
 prima praecedant tempore, summa superant dignitate.\' Sed 
 recte hoc diceretur, si factorum prima discernerentur et summa; 
 sicut initium facti est proficisci, summum peruenire; initium 
 facti inceptio discendi, summum perceptio doctrinae; ac sic 
 in omnibus prima sunt initia summique sunt fines. Sed iam 
 hoc negotium inter Ianum Terminumque discussum est. Causae 
 autem, quae dantur Ioui, efficientia sunt, non effecta; neque 
 ullo modo fieri potest, ut uel tempore praeueniantur a factis 
 initiisue factorum. Semper enim prior est res quae facit, quam 
 illa quae fit. Quapropter si ad Ianum pertinent initia factorum, 
 non ideo priora sunt efficientibus causis, quas Ioui tribuunt. 
 Sicut enim nihil fit, ita nihil inchoatur ut fiat, quod non 
 faciens causa praecesserit. Hunc sane deum, penes quem sunt 
 omnes causae factarum omnium naturarum naturaliumque 
 rerum, si Iouem populi appellant et tantis contumeliis tamque 
 scelestis criminationibus colunt; taetriore sacrilegio sese obstringunt, 
 quam si prorsus nullum putarent deum. Unde satius 
 esset eis alium aliquem Iouis nomine nuncupare, dignum 
 turpibus et flagitiosis honoribus, subposito uano figmento 
 quod potius blasphemarent (sicut Saturno dicitur subpositus 
 lapis, quem pro filio deuoraret), quam istum deum dicere et 
 tonantem et adulterantem, et totum mundum regentem et 
 per tot stupra diffluentem, et naturarum omnium

 
 
 
 naturalium rerum causas summas habentem et suas causas bonas 
 non habentem. 
 
 Deinde quaero, quem iam locum inter deos huic Ioui tribuant, 
 si Ianus est mundus. Deos enim ueros animam mundi 
 ac partes eius iste definiuit; ac per hoc, quidquid hoc non 
 est, non est utique secundum istos uerus deus. Num igitur 
 ita dicturi sunt Iouem animam mundi, ut Ianus sit corpus 
 eius, id est iste uisibilis mundus? Hoc si dicunt, non erit 
 quem ad modum Ianum deum dicant, quoniam mundi corpus 
 non est deus uel secundum ipsos, sed anima mundi ac partes 
 eius. Unde apertissime idem dicit deum se arbitrari esse 
 animam mundi et hunc ipsum mundum esse deum; sed sicut 
 hominem sapientem, cum sit ex animo et corpore, tamen ei 
 animo dici sapientem, ita mundum deum dici ab animo, cum 
 sit ex animo et corpore. Solum itaque mundi corpus non est 
 deus, sed aut sola anima eius aut simul corpus et animus, 
 ita tamen ut non sit a corpore, sed ab animo deus. Si ergo 
 
 Ianus est mundus et deus est Ianus, numquid Iouem, ut deus 
 esse possit, aliquam partem Iani esse dicturi sunt? Magis 
 enim Ioui uniuersum solent tribuere; unde est: 

 
 Iouis omnia plena. 
 

 Ergo et Iouem, ut deus sit et maxime rex deorum, non 
 alium possunt existimare quam mundum, ut dis ceteris secundum 
 istos suis partibus regnet. In hanc sententiam etiam 
 quosdam uersus Valerii Sorani exponit idem Varro in eo libro, 
 quem seorsum ab istis de cultu deorum scripsit; qui uersus 
 hi sunt: 


 
 Iuppiter omnipotens regum rerumque deumque 
 Progenitor genetrixquo deum, deus unus et omnes. 
 



 

 
 
 
 Exponuntur autem in eodem libro ita: cum marem existimarent 
 qui semen emitteret, feminam quae acciperet, Iouemque esse 
 mundum et eum omnia semina ex se emittere et in se recipere, 
 \'cum causa, inquit, scripsit Soranus: Iuppiter progenitor genetrixque; 
 nec minus cum causa unum et omnia idem esse; 
 mundus enim unus, et in eo uno omnia sunt.\'

CAPUT X. 
 An Iani et Iouis recta discretio sit. 
 Cum ergo et Ianus mundus sit et Iuppiter mundus sit 
 unusque sit mundus, quare duo di sunt Ianus et Iuppiter? 
 Quare seorsus habent templa seorsus aras, diuersa sacra 
 dissimilia simulacra? Si propterea, quod alia uis est primordiorum, 
 alia causarum, et illa Iani, illa Iouis nomen accepit: 
 numquid si unus homo in diuersis rebus duas habeat potestates 
 aut duas artes, quia singularum diuersa uis est, ideo duo 
 iudices aut duo dicuntur artifices? Sic ergo et unus Deus cum 
 ipse habeat potestatem primordiorum, ipse causarum, num 
 propterea illum duos deos esse necesse est putari, quia primordia 
 causaeque res duae sunt? Quod si hoc iustum putant, 
 etiam ipsum Iouem tot deos esse dicant, quotquot ei cognomina 
 propter multas potestates dederunt, quoniam res omnes, 
 ex quibus illa cognomina sunt adhibita, multae adque diuersae 
 sunt, ex quibus pauca commemoro.

CAPUT XI. 
 De cognominibus Iouis, quae non ad multos deos, sed ad unum eundemque referuntur. 
 Dixerunt eum Victorem, Inuictum, Opitulum, Inpulsorem, 
 Statorem, Centumpedam, Supinalem. Tigillum, Almum, Ruminum 
 et alia quae persequi longum est. Haec autem cognomina 
 inposuerunt uni deo propter causas potestatesque diuersas, 
 non tamen propter tot res etiam tot deos eum esse coegerunt.: 
 quod omnia uinceret, quod a nemine uinceretur, quod opem 
 indigentibus ferret, quod haberet inpellendi, statuendi, stabiliendi. 
 liendi, resupinandi potestatem, quod tamquam tigillus mundum 
 contineret ac sustineret, quod aleret omnia, quod ruma, id 
 est mamma, aleret animalia. In his, ut aduertimus, quaedam 
 magna sunt, quaedam exigua; et tamen unus utraque facere 
 perhibetur. Puto inter se propinquiora esse causas rerum 
 adque primordia, propter quas res unum mundum duos deos 
 esse uoluerunt, Iouem adque Ianum, quam continere mundum 
 et mammam dare animalibus; nec tamen propter haec opera 
 duo tam longe inter se ui et dignitate diuersa duo di esse 
 conpulsi sunt; sed unus Iuppiter propter illud Tigillus, propter 
 illud Ruminus appellatus est. Nolo dicere, quod animalibus 
 mammam praebere sugentibus magis Iunonem potuit decere 
 quam Iouem, praesertim cum esset etiam diua Rumina, quae 
 in hoc opus adiutorium illi famulatumue praeberet. Cogito 
 enim posse responderi, et ipsam Iunonem nihil aliud esse 
 quam Iouem, secundum illos Valerii Sorani uersus, ubi 
 dictum est:

 
 
 

 
 Iuppiter omnipotens regum rerumque deumque 
 Progenitor genetrixque deam. 
 

 Quare ergo dictus est et Ruminus, cum diligentius fortasse 
 quaerentibus ipse inueniatur esse etiam illa diua Rumina? Si 
 enim maiestate deorum recte uidebatur indignum, ut in una spica 
 alter ad curam geniculi, altera ad folliculi pertineret: 
 quanto est indignius unam rem infimam, id est ut mammis 
 alantur animalia, duorum deorum potestate curari, quorum 
 sit unus Iuppiter, rex ipse cunctorum, et hoc agat non saltem 
 cum coniuge sua, sed cum ignobili nescio qua Rumina, nisi 
 quia ipse est etiam ipsa Rumina; Ruminus fortasse pro sugentibus 
 maribus, Rumina pro feminis. Dicerem quippe noluisse 
 illos Ioui femininum nomen inponere, nisi et in illis uersibus - 
 \'progenitor genetrixque\' diceretur, et inter eius alia cognomina 
 legerem, quod etiam Pecunia uocaretur, quam deam inter illos 
 minuscularios inuenimus et in quarto libro commemorauimus. 
 Sed cum et mares et feminae habeant pecuniam, quur non et 
 Pecunia et Pecunius appellatus sit, sicut Rumina et Ruminus, 
 ipsi uiderint._

CAPUT XII. 
 Quod Iuppiter etiam Pecunia nuncupetur. 
 Quam uero eleganter rationem huius nominis reddiderunt! 
 uocatur Pecunia, inquiunt, uocatur, quod eius sunt omnia>.s o 
 magnam rationem diuini nominis! Immo uero ille, cuius sunt 
 omnia, uilissime et contumeliosissime Pecunia nuncupatur. 
 Ad omnia enim, quae caelo et terra continentur, quid est 
 pecunia in omnibus omnino rebus, quae ab hominibus nomine

 

 
 
 
 pecuniae possidentur? Sed nimirum hoc auaritia Ioui nomen 
 inposuit, ut, quisquis amat pecuniam, non quemlibet deum, 
 sed ipsum regem omnium sibi amare uideatur. Longe autem 
 aliud esset, si diuitiae uocaretur. Aliud namque sunt diuitiae, 
 aliud pecunia. Nam dicimus diuites sapientes, iustos, bonos, 
 quibus pecunia uel nulla uel parua est; magis enim sunt 
 uirtutibus diuites, per quas eis etiam in ipsis corporalium 
 rerum necessitatibus sat est quod adest: pauperes uero auaros, 
 semper inhiantes et egentes; quamlibet enim magnas pecunias 
 habere possunt, sed in earum quantacumque abundantia non 
 egere non possunt. Et Deum ipsum uerum recte dicimus 
 diuitem, non tamen pecunia, sed omnipotentia. Dicuntur itaque 
 et diuites pecuniosi; sed interius egeni, si cupidi: item dicuntur 
 pauperes pecunia carentes; sed interius diuites, si sapientes. 
 Qualis ergo ista theologia debet esse sapienti, ubi rex deorum 
 eius rei nomen accepit, \'quam nemo sapiens concupiuit\'? 
 Quanto enim facilius, si aliquid hac doctrina quod ad uitam 
 pertineret aeternam salubriter disceretur, deus mundi rector 
 non ab eis Pecunia, sed Sapientia uocaretur, cuius amor 
 purgat a sordibus auaritiae, hoc est ab amore pecuniae!

CAPUT XIII. 
 Quod, dum exponitur quid Saturnus quidue sit Genius, uterque unus Iuppiter esse doceatur. 
 Sed quid de hoc Ioue plura, ad quem fortasse ceteri referendi 
 sunt, ut inanis remaneat deorum opinio plurimorum, cum 
 hic ipse sint omnes, siue quando partes eius uel potestates 
 existimantur, siue cum uis animae, quam putant per cuncta

 

 
 
 
 diffusam, ex partibus molis huius, in quas uisibilis mundus 
 iste consurgit, et multiplici administratione naturae 
 quasi plurium deorum nomina accepit? Quid est enim et 
 Saturnus? \'Unus, inquit, de principibus deus, penes quem 
 sationum omnium dominatus est.\' Nonne expositio uersuum 
 illorum Valerii Sorani sic se habet, Iouem esse mundum et 
 eum omnia semina ex se emittere et in se recipere? Ipse est 
 igitur penes quem sationum omnium dominatus est. Quid est 
 Genius? \'Deus, inquit, qui praepositus est ac uim habet 
 omnium rerum gignendarum.) Quem alium hanc uim habere 
 credunt quam mundum, cui dictum est: \'luppiter progenitor 
 genetrixque?\' Et cum alio loco genium dicit esse uniuscuiusque 
 animum rationalem et ideo esse singulos singulorum, 
 talem autem mundi animum Deum esse: ad hoc idem utique 
 reuocat, ut tamquam uniuersalis genius ipse mundi animus 
 esse credatur. Hic est igitur quem appellant Iouem. Nam si 
 omnis genius deus et omnis uiri animus genius, sequitur ut 
 sit omnis uiri animus deus; quod si et ipsos abhorrere absurditas 
 ipsa conpellit, restat ut eum singulariter et excellenter 
 dicant deum Genium, quem dicunt mundi animum ac per 
 hoc Iouem.

CAPUT XIIII. 
 De Mercurii et Martis officiis. 
 Mercurium uero et Martem quo modo referrent ad aliquas 
 partes mundi et opera Dei, quae sunt in elementis, non inuenerunt, 
 et ideo eos saltem operibus hominum praeposuerunt, 
 sermocinandi et belligerandi administros. Quorum Mercurius 
 si sermonis etiam deorum potestatem gerit, ipsi quoque regi

 

 

 
 
 
 deorum dominatur, si secundum eius arbitrium Iuppiter loquitur 
 aut loquendi ab illo accepit facultatem; quod utique absurdum 
 est. Si autem illi humani tantum sermonis potestas tributa 
 perhibetur, non est credibile ad lactandos mamma non solum 
 pueros, sed etiam pecora, unde Ruminus cognominatus est, 
 Iouem descendere uoluisse, et curam nostri sermonis, quo 
 pecoribus antecellimus, ad se pertinere noluisse; ac per hoc 
 idem ipse est Iouis adque Mercurius. Quod si sermo ipse 
 dicitur esse Mercurius, sicut ea, quae de illo interpretantur, 
 ostendunt (nam ideo Mercurius quasi medius currens dicitur 
 appellatus, quod sermo currat inter homines medius; ideo 
 ‛ Ερμη̃ς Graece, quod sermo uel interpretatio, quae ad sermonem 
 utique pertinet, ἑρμηνεία dicitur; ideo et mercibus 
 praeesse, quia inter uendentes et ementes sermo fit medius; 
 alas eius in capite et pedibus significare uolucrem ferri 
 per aera sermonem; nuntium dictum, quoniam per sermonem 
 omnia cogitata enuntiantur) — si ergo Mercurius ipse 
 sermo est, etiam ipsis confitentibus deus non est. Sed cum 
 sibi deos faciunt eos, qui nec daemones sunt, inmundis supplicando 
 spiritibus possidentur ab eis, qui non di, sed daemones 
 sunt. Item quia nec Marti aliquod elementum uel partem 
 mundi inuenire potuerunt, ubi ageret opera qualiacumque 
 naturae, deum belli esse dixerunt, quod opus est hominum 
 et optabilius non est. Si ergo pacem perpetuam Felicitas daret, 
 Mars quid ageret non haberet. Si autem ipsum bellum est 
 Mars, sicut sermo Mercurius: utinam quam manifestum est, 
 quod non sit deus, tam non sit et bellum, quod uel falso 
 uocetur deus.

CAPUT XV. 
 De stellis quibusdam, quas pagani deorum suorum nominibus nuncuparunt. 
 Nisi forte illae stellae sunt hi di, quas eorum appellauere 
 nominibus. Nam stellam quandam uocant Mercurium, quandam 
 itidem Martem. Sed ibi est et illa quam uocant Iouem, et 
 tamen eis mundus est Iouis; ibi quam uocant Saturnum, et 
 tamen ei praeterea dant non paruam substantiam, omnium 
 uidelicet seminum; ibi est et illa omnium clarissima, quae 
 ab eis appellatur Venus, et tamen eandem Venerem esse etiam 
 Lunam uolunt; quamuis de illo fulgentissimo sidere aput eos 
 tamquam de malo aureo Iuno Venusque contendant. Luciferum 
 enim quidam Veneris, quidam dicunt esse Iunonis; sed, ut 
 solet, Venus uincit. Nam multo plures eam stellam Veneri 
 tribuunt, ita ut uix eorum quisquam reperiatur, qui aliud 
 opinetur. Quis autem non rideat, cum regem omnium Iouem 
 dicant, quod stella eius ab stella Veneris tanta uincitur claritate? 
 Tanto enim esse debuit ceteris illa fulgentior, quanto 
 est ipse potentior. Respondent ideo sic uideri, quia illa, quae 
 putatur obscurior, superior est adque a terris longe remotior. 
 Si ergo superiorem locum maior dignitas meruit, quare Saturnus 
 ibi est Ioue superior? An uanitas fabulae, quae regem 
 Iouem facit, non potuit usque ad sidera peruenire, et quod 
 non ualuit Saturnus in regno suo neque in Capitolio, saltem 
 obtinere est permissus in caelo? Quare autem Ianus non 
 accepit aliquam stellam? Si, quia mundus est et omnes in 
 illo sunt: et Ionis mundus est et habet tamen. An iste causam 
 suam conposuit ut potuit et pro una stella, quam non habet 
 inter sidera, tot facies accepit in terra? Deinde si propter 
 solas stellas Mercurium et Martem partes mundi putant, ut

 

 
 
 
 eos deos habere possint, quia utique sermo et bellum non 
 sunt partes mundi, sed actus hominum: quur Arieti et Tauro 
 et Cancro et Scorpioni ceterisque huius modi, quae caelestia 
 signa numerant et stellis non singulis, sed singula pluribus 
 constant superiusque istis in summo caelo perhibent conlocata, 
 ubi constantior motus inerrabilem meatum sideribus praebet, 
 nullas aras, nulla sacra, nulla templa fecerunt, nec deos, non 
 dico inter hos selectos, sed ne inter illos quidem quasi plebeios 
 habuerunt?

CAPUT XVI. 
 De Apolline et Diana ceterisque selectis dis, quos partes mundi esse uoluerunt. 
 Apollinem quamuis diuinatorem et medicum uelint, tamen 
 ut in. aliqua parte mundi statuerent, ipsum etiam solem esse 
 dixerunt, Dianamque germanam eius similiter lunam et uiarum 
 praesidem (unde et uirginem uolunt, quod uia nihil pariat!, 
 et ideo ambos sagittas habere, quod ipsa duo sidera de caelo 
 radios terras usque pertendant. Vulcanum uolunt ignem mundi, 
 Neptunum aquas mundi, Ditem patrem, hoc est Orcum, terrenam 
 et infimam partem mundi. Liberum et Cererem praeponunt 
 seminibus, uel illum masculinis, illam femininis; uel illum 
 liquori, illam uero ariditati seminum. Et hoc utique totum 
 refertur ad mundum, id est ad Iouem, qui propterea dictus 
 est \'progenitor genetrixque\', quod omnia semina ex se emitteret 
 et in se reciperet. Quando quidem etiam Matrem Magnam 
 eandem Cererem uolunt, quam nihil aliud dicunt esse quam 
 terram, eamque perhibent et lunonem, et ideo ei secundas 
 causas rerum tribuunt, cum tamen Ioui sit dictum \'progenitor

 
 
 
 genetrixque deum\', quia secundum eos totus ipse mundus 
 est Ionis. Mineruam etiam, quia eam humanis artibus praeposuerunt 
 nec inuenerunt uel stellam, ubi eam ponerent, eandem 
 uel summum aethera uel etiam lunam esse dixerunt. 
 Vestam quoque ipsam propterea dearum maximam putauerunt, 
 quod ipsa sit terra, quamuis ignem mundi leuiorem, qui pertinet 
 ad usus hominum faciles, non uiolentiorem, qualis Vulcani 
 est, ei deputandum esse crediderunt. Ac per hoc omnes 
 istos selectos deos hunc esse mundum uolunt, in quibusdam 
 uniuersum, in quibusdam partes eius; uniuersum sicut Iouem, 
 partes eius, ut Genium, ut Matrem Magnam, ut Solem, ut 
 Lunam, uel potius Apollinem et Dianam. Et aliquando unum 
 deum res plures, aliquando unam rem deos plures faciunt. 
 Nam unus deus res plures sunt, sicut ipse Iuppiter; et mundus 
 enim totus Iuppiter, et solum caelum Iuppiter, et sola 
 stella Iuppiter habetur et dicitur; itemque Iuno secundarum 
 causarum domina et Iuno aer et Iuno terra et, si Venerem 
 uinceret, Iuno stella. Similiter Minerua summus aether et Minerua 
 itidem luna, quam esse in aetheris infimo limite existimant 
 Unam uero rem deos plures ita faciunt: Et Ianus est 
 mundus et Iuppiter; sic et Iuno est terra et Mater Magna 
 et Ceres.

CAPUT XVII. 
 Quod etiam ipse Varro opiniones suas de dis pronuntiarit ambiguas. 
 Et sicut haec, quae exempli gratia commemoraui, ita cetera 
 non explicant, sed potius inplicant; sicut impetus errabundae

 
 
 
 opinionis inpulerit, ita huc adque illuc, hinc adque illinc 
 insiliunt et resiliunt, ut ipse Varro de omnibus dubitare quam 
 aliquid adfirmare maluerit. Nam trium extremorum primum 
 de dis certis cum absoluisset librum, in altero de dis incertis 
 dicere ingressus ait: \'Cum in hoc libello dubias de dis opiniones 
 posuero, reprehendi non debeo. Qui enim putabit iudicari 
 oportere et posse, cum audierit, faciet ipse. Ego citius perduci 
 possum, ut in primo libro quae dixi in dubitationem reuocem, 
 quam in hoc quae perscribam omnia ut ad aliquam dirigam 
 summam.) Ita non solum istum de dis incertis, sed etiam 
 illum de certis fecit incertum. In tertio porro isto de dis 
 selectis, postea quam praelocutus est quod ex naturali theologia 
 praeloquendum putauit, ingressurus huius ciuilis theologiae 
 uanitates et insanias mendaces, ubi eum non solum non ducebat 
 rerum ueritas, sed etiam maiorum premebat auctoritas: 
 \'De dis, inquit, populi Romani publicis, quibus aedes dedicauerunt 
 eosque pluribus signis ornatos notauerunt, in hoc libro 
 scribam, sed ut Xenophanes Colophonius scribit, quid putem, 
 non quid contendam, ponam. Hominis est enim haec opinari, 
 dei scire\'. Rerum igitur non conprehensarum nec firmissime 
 creditarum, sed opinatarum et dubitandarum sermonem trepidus 
 pollicetur dicturus ea, quae ab hominibus instituta sunt. 
 Neque enim, sicut sciebat esse mundum, esse caelum et terram, 
 caelum sideribus fulgidum, terram seminibus fertilem, adque 
 huius modi cetera, sicut hanc totam molem adque naturam

 
 
 
 ui quadam inuisibili ac praepotenti regi adque administrari 
 certa animi stabilitate credebat: ita poterat adfirmare de Iano, 
 quod mundus ipse esset, aut de Saturno inuenire, quo modo 
 et Iouis pater esset et Ioui regnanti subditus factus esset et 
 cetera talia.

CAPUT XVIII. 
 Quae credibilior causa sit, qua error paganitatis inoleuerit. 
 De quibus credibilior redditur ratio, cum perhibentur homines 
 fuisse et unicuique eorum ab his, qui eos adulando deos 
 esse uoluerunt, ex eius ingenio moribus, actibus casibus sacra 
 et sollemnia constituta adque haec paulatim per animas hominum 
 daemonibus similes et ludicrarum rerum auidas inrependo 
 longe lateque uulgata, ornantibus ea mendaciis poetarum et 
 ad ea fallacibus spiritibus seducentibus. Facilius enim fieri 
 potuit, ut iuuenis inpius uel ab inpio patre interfici metuens 
 et auidus regni patrem pelleret regno, quam id, quod iste 
 interpretatur, ideo Saturnum patrem a Ioue filio superatum, 
 quod ante est causa quae pertinet ad Iouem, quam semen 
 quod pertinet ad Saturnum. Si enim hoc ita esset, numquam 
 Saturnus prior fuisset nec pater Iouis esset. Semper enim 
 semen causa praecedit nec umquam generatur ex semine. Sed 
 cum conantur uanissimas fabulas siue hominum res gestas 
 uelut naturalibus interpretationibus honorare, etiam homines 
 acutissimi tantas patiuntur angustias, ut eorum quoque uanitatem 
 dolere cogamur.

CAPUT XVIIII. 
 De interpretationibus, quibus colendi Saturni ratio concinnatur. 
 nata, inquit, dixerunt, quae nata ex eo essent, solitum 
 deuorare, quod eo semina, unde nascerentur, redirent. Et quod 
 illi pro Ioue gleba obiecta est deuoranda, significat, inquit. 
 manibus humanis obrui coeptas serendo fruges, antequam 
 utilitas arandi esset inuenta.* Saturnus ergo dici debuit ipsa 
 terra, non semina; ipsa enim quodam modo deuorat quae 
 genuerit, cum ex ea nata semina in eam rursus recipienda 
 redierint. Et quod pro Ioue accepisse dicitur glebam, quid 
 hoc ad id ualet, quod manibus hominum semen gleba coopertum 
 est? Numquid ideo non est, ut cetera, deuoratum, quod 
 gleba coopertum est? Ita enim hoc dictum est, quasi qui 
 glebam obposuit semen abstulerit, sicut Saturno perhibent 
 oblata gleba ablatum Iouem, ac non potius gleba semen 
 operiendo fecerit illud diligentius deuorari. Deinde isto modo 
 semen est Iuppiter, non seminis causa, quod paulo ante dicebatur. 
 Sed quid faciant homines, qui, cum res stultas interpretantur, 
 non inueniunt quid sapienter dicatur? Saturnum habet, 
 inquit, propter agriculturam.\' Certe illo regnante nondum erat 
 agricultura, et ideo priora eius tempora perhibentur, sicut 
 idem ipse fabellas interpretatur, quia primi homines ex his 
 uiuebant seminibus, quae terra sponte gignebat. An falcem 
 sceptro perdito accepit, ut, qui primis temporibus rex fuerat 
 otiosus, filio regnante fieret operarius laboriosus? Deinde ideo 
 dicit a quibusdam pueros ei solitos immolari, sicut a Poenis, 
 et a quibusdam etiam maiores, sicut a Gallis, quia omnium 
 seminum optimum est genua humanum. De hac crudelissima

 
 
 
 uanitate quid opus est plura dicere? Hoc potius aduertamus 
 adque teneamus, has interpretationes non referri ad Deum 
 uerum, uiuam, incorpoream incommutabilemque naturam, a 
 quo uita in aeternum beata poscenda est; sed earum esse 
 fines in rebus corporalibus, temporalibus, mutabilibus adque 
 mortalibus. \'Quod Caelum, inquit, patrem Saturnus castrasse 
 in fabulis dicitur, hoc significat penes Saturnum, non penes 
 Caelum semen esse diuinum\'. Hoc propterea, quantum intellegi 
 datur, quia nihil in caelo de seminibus nascitur. Sed ecce, 
 Saturnus si Caeli est filius, Iouis est filius. Caelum enim esse 
 Iouem innumerabiliter et diligenter adfirmant. Ita ista, quae 
 a ueritate non ueniunt, plerumque et nullo inpellente se ipsa 
 subuertunt. Chronon appellatum dicit, quod Graeco uocabulo 
 significat temporis spatium, sine quo semen, inquit, non potest 
 esse fecundum. Haec et alia de Saturno multa dicuntur, et 
 ad semen omnia referuntur. Sed saltem Saturnus seminibus 
 cum tanta ista potestate sufficeret; quid ad haec di alii l\'equiruntur, 
 maxime Liber et Libera, id est Ceres? De quibus rursus, 
 quod ad semen adtinet, tanta dicit, quasi de Saturno 
 nihil dixerit.

CAPUT XX. 
 De sacris Cereris Eleusinae. 
 In Cereris autem sacris praedicantur illa Eleusinia, quae 
 aput Athenienses nobilissima fuerunt. De quibus iste nihil 
 interpretatur, nisi quod adtinet ad frumentum, quod Ceres 
 inuenit, et ad Proserpinam, quam rapiente Orco perdidit; et 
 hanc ipsam dicit significare fecunditatem seminum; quae cum 
 defuisset quodam tempore eademque sterilitate terra maereret, 
 exortam esse opinionem, quod filiam Cereris, id est ipsam 
 fecunditatem, quae a proserpendo Proserpina dicta esset, Orcus

 
 
 
 abstulerat et aput inferos detinuerat; quae res cum fuisset 
 luctu publico celebrata, quia rursus eadem fecunditas rediit, 
 Proserpina reddita exortam esse laetitiam et ex hoc sollemnia 
 constituta. Dicit deinde multa in mysteriis eius tradi, quae 
 nisi ad frugum inuentionem non pertineant.

CAPUT XXI. 
 De turpitudine sacrorum, quae Libero celebrabantur. 
 Iam uero Liberi sacra, quem liquidis seminibus ac per hoc 
 non solum liquoribus fructuum, quorum quodam modo primatum 
 uinum tenet, uerum etiam seminibus animalium praefecerunt, 
 ad quantam turpitudinem peruenerint, piget quidem dicere 
 propter sermonis longitudinem; sed propter istorum superbam 
 hebetudinem non piget. Inter cetera, quae praetermittere, quoniam 
 multa sunt, cogor, in Italiae compitis quaedam dicit 
 sacra Liberi celebrata cum tanta licentia turpitudinis. ut in 
 eius honorem pudenda uirilia colerentur, non saltem aliquantum 
 uerecundiore secreto, sed in propatulo exultante nequitia. 
 Nam hoc turpe membrum per Liberi dies festos cum honore 
 magno plostellis inpositum prius rure in compitis et usque 
 in urbem postea uectabatur. In oppido autem Lauinio unus 
 Libero totus mensis tribuebatur, cuius diebus omnes uerbis 
 flagitiosissimis uterentur, donec illud membrum per forum 
 transuectum esset adque in loco suo quiesceret. Cui membro 
 inhonesto matrem familias honestissimam palam coronam 
 necesse erat inponere. Sic uidelicet Liber deus placandus 
 fuerat pro euentibus seminum, sic ab agris fascinatio

 
 
 
 repellenda, ut matrona facere cogeretur in publico, quod nec 
 meretrix, si matronae spectarent, permitti debuit in theatro. 
 Propter haec Saturnus solus creditus non est sufficere posse 
 seminibus, ut occasiones multiplicandorum deorum inmunda 
 anima reperiret, et ab uno uero Deo merito inmunditiae destituta 
 ac per multos falsos auiditate maioris inmunditiae prostituta 
 ista sacrilegia sacra nominaret seseque spurcorum daemonum 
 turbis conuiolandam polluendamque praeberet.

CAPUT XXII. 
 De Neptuno et Salacia ac Venilia. 
 Iam utique habebat Salaciam Neptunus uxorem, quam inferiorem 
 aquam maris esse dixerunt: ut quid illi adiuncta est 
 et Venilia, nisi ut sine ulla causa necessariorum sacrorum 
 sola libidine animae prostitutae multiplicaretur inuitatio daemoniorum? 
 Sed proferatur interpretatio praeclarae theologiae, 
 quae nos ab ista reprehensione reddita ratione conpescat. 
 \'Venilia, inquit, unda est, quae ad litus uenit; Salacia, quae 
 in salum redit.* Quur ergo deae fiunt duae, cum sit una unda 
 quae uenit et redit? Nempe ipsa est exaestuans in multa 
 numina libido uesana. Quamuis enim aqua non geminetur 
 quae it et redit, huius tamen occasione uanitatis duobus daemoniis 
 inuitatis amplius commaculatur anima, quae it et non 
 redit. Quaeso te, Varro, uel uos, qui tam doctorum hominum 
 talia scripta legistis et aliquid magnum uos didicisse iactatis, 
 interpretamini hoc, nolo dicere secundum illam aeternam incommutabilemque 
 naturam, qui solus est Deus, sed saltem 
 secundum animam mundi et partes eius, quos deos esse ueros 
 existimatis. Partem animae mundi, quae mare permeat, deum 
 uobis fecisse Neptunum utcumque tolerabilioris erroris est. 
 Itane unda ad litus ueniens et in salum rediens duae sunt

 
 
 
 partes mundi aut duae partes animae mundi? Quis uestrum 
 ita desipiat, ut hoc sapiat? Quur ergo uobis duas deas fecerunt, 
 nisi quia prouisum est a sapientibus maioribus uestris, 
 non ut di plures uos regerent, sed ut ea, quae istis uanitatibus 
 et falsitatibus gaudent, plura uos daemonia possiderent? Quur 
 autem illa Salacia per hanc interpretationem inferiorem maris 
 partem, qua uiro erat subdita, perdidit? Namque illam modo, 
 cum relluentem fluctum esse perhibetis, in superficie posuistis. 
 An quia Veniliam pellicem accepit, irata suum maritum de 
 supernis maris exclusit?

CAPUT XXIII. 
 De Terra, quam Varro deam esse confirmat, eo quod ille animus mundi, quem opinatur deum, etiam hanc corporis sui infimam partem permeet eique uim diuinam inpertiat. 
 Nempe una est terra, quam plenam quidem uidemus animalibus 
 suis; uerum tamen ipsam magnum corpus in elementis 
 mundique infimam partem, quur eam uolunt deam? An quia 
 fecunda est? Quur ergo non magis homines di sunt, qui eam 
 fecundiorem faciunt excolendo; sed cum arant, non cum adorant? 
 Sed pars animae mundi, inquiunt, quae per illam permeat. 
 deam facit. Quasi non euidentior sit in hominibus anima, quae 
 utrum sit nulla fit quaestio; et tamen homines di non habentur 
 et, quod est grauiter dolendum, his, qui di non sunt et 
 quibus ipsi meliores sunt, colendis et adorandis mirabili et 
 miserabili errore subduntur. Et certe idem Varro in eodem 
 de dis selectis libro tres esse adfirmat animae gradus in omni 
 uniuersaque natura: unum, qui omnes partes corporis, quae

 
 
 
 uiuunt, transit et non habet sensum, sed tantum ad uiuendum 
 ualetudinem; hanc uim in nostro corpore permanare dicit in 
 ossa, ungues, capillos; sicut in mundo arbores sine sensu 
 aluntur et crescunt et modo quodam suo uiuunt: secundum 
 gradum animae, in quo sensus est; hanc uim peruenire in 
 oculos, aures, nares, os, tactum: tertium gradum esse animae 
 summum, quod uocatur animus, in quo intellegentia praeminet; 
 hoc praeter hominem omnes carere mortales. Hanc partem 
 animae mundi dicit Deum, in nobis autem genium uocari. 
 Esse autem in mundo lapides ac terram, quam uidemus, quo 
 non permanat sensus, ut ossa, ut ungues Dei; solem uero, 
 lunam, stellas, quae sentimus quibusque ipse sentit, sensus esse 
 eius; aethera porro animum eius; cuius uim, quae peruenit in 
 astra, ea quoque facere deos, et per ea quod in terram permanat, 
 deam Tellurem; quod autem inde permanat in mare 
 adque oceanum, deum esse Neptunum. 
 
 Redeat ergo ab hac, quam theologian naturalem putat, quo 
 uelut requiescendi causa ab his ambagibus adque anfractibus 
 fatigatus egressus est; redeat, inquam, redeat ad ciuilem; hic 
 eum adhuc teneo, tantisper de hac ago. Nondum dico, si terra 
 et lapides nostris sunt ossibus et unguibus similes, similiter 
 eos intellegentiam non habere, sicut sensu carent; aut si idcirco 
 habere dicuntur ossa et ungues nostri intellegentiam, 
 . quia in homine sunt qui habet intellegentiam, tam stultum

 
 
 
 esse qui hos in mundo deos dicit, quam stultus est qui in 
 nobis ossa et ungues homines dicit. Sed haec cum philosophis 
 fortassis agenda sunt; nunc autem istum adhuc politicum 
 uolo. Fieri enim potest, ut, licet in illam naturalis theologiae 
 ueluti libertatem caput erigere paululum uoluisse uideatur, 
 adhuc tamen hunc librum uersans et se in illo uersari cogitans, 
 eum etiam inde respexerit et hoc propterea dixerit, ne maiores 
 eius siue aliae ciuitates Tellurem adque Neptunum inaniter 
 coluisse credantur. Sed hoc dico: pars animi mundani, quae 
 per terram permeat, sicut una est terra, quur non etiam 
 unam fecit deam, quam dicit esse Tellurem? Quod si ita fecit, 
 ubi erit Orcus, frater Iouis adque Neptuni, quem Ditem patrem 
 uocant? ubi eius coniunx Proserpina, quae secundum aliam in 
 eisdem libris positam opinionem non terrae fecunditas, sed 
 pars inferior perhibetur? Quod si dicunt animi mundani partem, 
 cum permeat terrae partem superiorem, Ditem patrem 
 facere deum; cum uero inferiorem, Proserpinam deam: Tellus 
 illa quid erit? Ita enim totum, quod ipsa erat, in duas istas 
 partes deosque diuisum est, ut ipsa tertia quae sit aut ubi 
 sit inuenire non possit; nisi quis dicat simul istos deos Orcum 
 adque Proserpinam unam deam esse Tellurem et non esse 
 iam tres, sed aut unam aut duos; et tamen tres dicuntur, 
 tres habentur, tres coluntur aris suis, delubris suis, sacris, 
 simulacris, sacerdotibus suis, et per haec etiam fallacibus prostitutam 
 animam constuprantibus daemonibus suis. Adhuc 
 respondeatur, quam partem terrae permeet pars mundani animi, 
 ut deum faciat Tellumonem? Non, inquit, sed una

 
 
 
 eademque terra habet geminam uim, et masculinam, quod semina 
 producat, et femininam, quod recipiat adque nutriat; inde a 
 ui feminae dictam esse Tellurem, a masculi Tellumonem. 
 Quur ergo pontifices, ut ipse indicat, additis quoque aliis 
 duobus quattuor dis faciunt rem diuinam, Telluri, Tellumoni, 
 Altori, Rusori? De Tellure et Tellumone iam dictum 
 est. Altori quare? Quod ex terra, inquit, aluntur omnia quae 
 nata sunt. Rusori quare? Quod rursus, inquit, cuncta eodem 
 reuoluuntur.

CAPUT XXIIII. 
 De Telluris cognominibus eorumque significationibus, quae etiamsi erant multarum rerum indices, non debuerunt multorum deorum firmare opiniones. 
 Debuit ergo una terra propter istam quatergeminam uim 
 quattuor habere cognomina, non quattuor facere deos; sicut 
 tot cognominibus unus Iuppiter et tot cognominibus una Iuno, 
 in quibus omnibus uis multiplex esse dicitur ad unum deum 
 uel unam deam pertinens, non multitudo cognominum deorum 
 etiam multitudinem faciens. Sed profecto sicut aliquando etiam 
 ipsas uilissimas feminas earum, quas libidine quaesierunt, 
 taedet paenitetque turbarum: sic animam uilem factam et inmundis 
 spiritibus prostitutam deos sibi multiplicare, quibus 
 contaminanda prosterneretur, sicut plurimum libuit, sic aliquando 
 et piguit. Nam et ipse Varro quasi de ipsa turba uerecundatus 
 unam deam uult esse Tellurem. \'Eandem, inquit, 
 dicunt Matrem Magnam; quod tympanum habeat, significari 
 esse orbem terrae; quod turres in capite, oppida; quod sedens

 
 
 
 fingatur, circa eam cum omnia moueantur, ipsam non moueri. 
 Quod Gallos huic deae ut seruirent fecerunt, significat, qui 
 semine indigeant, terram sequi oportere; in ea quippe omnia 
 reperiri. Quod se aput eam iactant, praecipitur, inquit, qui 
 terram colunt, ne sedeant; semper enim esse quod agant. 
 Cymbalorum sonitus ferramentorum iactandorum ac manuum 
 et eius rei crepitum in colendo agro qui fit significant; ideo 
 aere, quod eam antiqui colebant aere, antequam ferrum esset 
 inuentum. Leonem, inquit, adiungunt solutum ac mansuetum, 
 ut ostendant nullum genus esse terrae tam remotum ac uehementer 
 ferum, quod non subigi colique conueniat.1 Deinde 
 adiungit et dicit, Tellurem matrem et nominibus pluribus et 
 cognominibus quod nominarunt, deos existimatos esse conplures. 
 (Tellurem, inquit, putant esse Opem, quod opere fiat 
 melior; Matrem, quod plurima pariat; Magnam, quod cibum 
 pariat; Proserpinam, quod ex ea proserpant fruges; Vestam, 
 quod uestiatur herbis. Sic alias deas, inquit, non absurde ad 
 hanc reuocant.\' Si ergo una dea est, quae quidem consulta 
 ueritate nec ipsa est, interim quid itur in multas? Unius 
 sint ista multa nomina, non tam deae multae quam nomina. 
 Sed errantium maiorum auctoritas deprimit et eundem Varronem 
 post hanc sententiam trepidare conpellit. Adiungit enim 
 et dicit: Cum quibus opinio maiorum de his deabus, quod 
 plures eas putarunt esse, non pugnat.\' Quo modo non pugnat, 
 cum ualde aliud sit unam deam nomina habere multa, aliud 
 esse deas multas? \'Sed potest, inquit, fieri ut eadem res et

 
 
 
 una sit, et in ea quaedam res sint plures.\' Concedo in una 
 homine esse res plures, numquid ideo et homines plures? 
 Sic in una dea esse res plures, numquid ideo et deas plures? 
 Verum sicut uolunt, diuidant conflent, multiplicent replicent 
 inplicent. 
 
 
 Haec sunt Telluris et Matris Magnae praeclara mysteria, 
 unde omnia referuntur ad mortalia semina et exercendam 
 agriculturam. Itane ad haec relata et hunc finem habentia 
 tympanum, turres, Galli, iactatio insana membrorum, crepitus 
 cymbalorum, confictio leonum uitam cuiquam pollicentur aeternam? 
 Itane propterea Galli abscisi huic Magnae deae seruiunt, 
 ut significent, qui semine indigeant, terram sequi oportere; 
 quasi non eos ipsa potius seruitus semine faciat indigere? 
 Utrum enim sequendo hanc deam, cum indigeant, semen adquirunt, 
 an potius sequendo hanc deam, cum habeant, semen 
 amittunt? Hoc interpretari est an detestari? Nec adtenditur, 
 quantum maligni daemones praeualuerint, qui nec aliqua magna 
 his sacris polliceri ausi sunt, et tam crudelia exigere potuerunt. 
 Si dea terra non esset, manus ei homines operando inferrent, 
 ut semina consequerentur per illam, non et sibi saeuiendo, 
 ut semina perderent propter illam; si dea non esset, 
 ita fecunda fieret manibus alienis, ut non cogeret hominem 
 sterilem fieri manibus suis. Iam quod in Liberi sacris honesta 
 matrona pudenda uirilia coronabat spectante multitudine, ubi 
 rubens et sudans, si est ulla frons in hominibus, adstabat 
 forsitan et maritus; et quod in celebratione nuptiarum super 
 Priapi scapum noua nupta sedere iubebatur: longe contemtibiliora 
 adque leuiora sunt prae ista turpitudine crudelissima

 

 

 
 
 
 uel crudelitate turpissima, ubi daemonicis ritibus sic uterque 
 sexus inluditur, ut neuter suo uulnere perimatur. Ibi fascinatio 
 timetur agrorum, hic membrorum amputatio non timetur. Ibi 
 sic dehonestatur nouae nuptae uerecundia, ut non solum fecunditas, 
 sed nec uirginitas adimatur; hic ita amputatur uirilitas, 
 ut nec conuertatur in feminam nec uir relinquatur.

CAPUT XXV. 
 Quam interpretationem de abscisione Attidis Graecorum sapientium doctrina reppererit 
 Et Attis ille non est commemoratus nec eius ab isto interpretatio 
 requisita est, in cuius dilectionis memoriam Gallus 
 absciditur. Sed docti Graeci adque sapientes nequaquam rationem 
 tam sanctam praeclaramque tacuerunt. Propter uernalem quippe 
 faciem terrae, quae ceteris est temporibus pulchrior, Porphyrius, 
 philosophus nobilis, Attin flores significare perhibuit, et 
 ideo abscisum, quia flos decidit ante fructum. Non ergo 
 ipsum hominem uel quasi hominem, qui est uocatus Attis, 
 sed uirilia eius flori conparauerunt. Ipsa quippe illo uiuente 
 deciderunt; immo uero non deciderunt neque decerpta, sed 
 plane discerpta sunt; nec illo flore amisso quisquam postea 
 fructus, sed potius sterilitas consecuta est. Quid ergo ipse 
 reliquus, et quidquid remansit absciso? quid eo significari 
 dicitur? quo refertur? quae interpretatio inde profertur? An 
 haec frustra moliendo nihilque inueniendo persuadent illud 
 potius esse credendum, quod de homine castrato fama iactauit

 
 
 
 litterisque mandatum est? Merito hinc auersatus est Varro 
 noster, neque hoc dicere uoluit; non enim hominem doctissimum 
 latuit.

CAPUT XXVI. 
 De turpitudine sacrorum Matris Magnae. 
 Itemque de mollibus eidem Matri Magnae contra omnem 
 uirorum mulierumque uerecundiam consecratis, qui usque in 
 hesternum diem madidis capillis facie dealbata, fluentibus membris 
 incessu femineo per plateas uicosque Carthaginis etiam 
 a propolis unde turpiter uiuerent exigebant, nihil Varro dicere 
 uoluit nec uspiam me legisse commemini. Defecit interpretatio, 
 erubuit ratio, conticuit oratio. Vicit Matris Magnae omnes 
 deos filios non numinis magnitudo, sed criminis. Huic monstro 
 nec Iani monstrositas conparatur. Ille in simulacris habebat 
 solam deformitatem, ista in sacris deformem crudelitatem; ille 
 membra in lapidibus addita, haec in hominibus perdita. Hoc 
 dedecus tot Iouis ipsius et tanta stupra non uincunt. Ille inter 
 femineas corruptelas uno Ganymede caelum infamauit; ista tot 
 mollibus professis et publicis et inquinauit terram et caelo 
 fecit iniuriam. Saturnum fortasse possemus huic in isto genere 
 turpissimae crudelitatis siue conferre siue praeferre, qui patrem 
 castrasse perhibetur; sed in Saturni sacris homines alienis 
 manibus potius occidi quam suis abscidi potuerunt. Deuorauit 
 ille filios, ut poetae ferunt, et physici ex hoc interpretantur 
 quod uolunt; ut autem historia prodit, necauit; sed quod ei 
 Poeni suos filios sacrificati sunt, non recepere Romani. At 
 uero ista Magna deorum Mater etiam Romanis templis

 

 
 
 
 castratos intulit adque istam saeuitiam moremque seruauit, credita 
 uires adiuuare Romanorum exsecando uirilia uirorum. Quid 
 sunt ad hoc malum furta Mercurii, Veneris lasciuia, stupra 
 ac turpitudines ceterorum, quae proferremus de libris, nisi 
 cottidie cantarentur et saltarentur in theatris? Sed haec quid 
 sunt ad tantum malum, cuius magnitudo Magnae Matri tantummodo 
 conpetebat? Praesertim quod illa dicuntur a poetis 
 esse conficta, quasi poetae id etiam finxerint, quod ea sint 
 dis grata et accepta. Ut ergo canerentur uel scriberentur, sit 
 audacia uel petulantia poetarum; ut uero diuinis rebus et 
 honoribus eisdem imperantibus et extorquentibus numinibus 
 adderentur, quid est nisi crimen deorum, immo uero confessio 
 daemoniorum et deceptio miserorum? Verum illud, quod de 
 abscisorum consecratione Mater deum coli meruit, non poetae 
 confinxerunt, sed horrere magis quam canere maluerunt. Hisne 
 dis selectis quisquam consecrandus est, ut post mortem uiuat 
 beate, quibus consecratus ante mortem honeste non potest 
 uiuere, tam foedis superstitionibus subditus et inmundis daemonibus 
 obligatus? Sed haec omnia, inquit, referuntur ad 
 mundum. Videat ne potius ad inmundum. Quid autem non 
 potest referri ad mundum, quod esse demonstratur in mundo? 
 Nos autem animum quaerimus, qui uera religione confisus non 
 tamquam deum suum adoret mundum, sed tamquam opus 
 Dei propter Deum laudet mundum, et mundanis sordibus 
 expiatus mundus perueniat ad Deum, qui condidit mundum.

CAPUT XXVII. 
 De figmentis physiologorum, qui nec ueram diuinitatem colunt, nec eo cultu quo colenda est uera diuinitas. 
 Istos uero deos selectos uidemus quidem clarius innotuisse 
 quam ceteros, non tamen ut eorum inlustrarentur merita, sed 
 ne occultarentur obprobria; unde magis eos homines fuisse 
 credibile est, sicut non solum poeticae litterae, uerum etiam 
 historicae tradiderunt. Nam quod Vergilius ait: 

 
 Primus ab aetherio uenit Saturnus Olympo, 
 Arma Iouis fugiens et regnis exul ademtis, 
 

 et quae ad hanc rem pertinentia consequuntur, totam de hoc 
 Euhemerus pandit historiam, quam Ennius in Latinum uertit 
 eloquium; unde quia plurima posuerunt, qui contra huius 
 modi errores ante nos uel Graeco sermone uel Latino scripserunt, 
 non in eo mihi placuit inmorari. 
 
 Ipsas physiologias cum considero, quibus docti et acuti 
 homines has res humanas conantur uertere in res diuinas, 
 nihil uideo nisi ad temporalia terrenaque opera naturamque 
 corpoream uel etiamsi inuisibilem, tamen mutabilem potuisse 
 reuocari; quod nullo modo est uerus Deus. Hoc autem si 
 saltem religiositati congruis significationibus ageretur, esset 
 quidem dolendum non his uerum Deum adnuntiari adque 
 praedicari, tamen aliquo modo ferendum tam foeda et turpia 
 non fieri nec iuberi; at nunc cum pro Deo uero, quo solo 
 anima se inhabitante fit felix, nefas sit colere aut corpus aut 
 animam, quanto magis nefarium est ista sic colere, ut nec

 

 
 
 
 salutem nec decus humanum corpus aut anima colentis obtineat! 
 Quam ob rem si templo sacerdote sacrificio, quod uero 
 Deo debetur, colatur aliquod elementum mundi uel creatus 
 aliquis spiritus, etiamsi non inmundus et malus: non ideo 
 malum est, quia illa mala sunt, quibus colitur, sed quia illa 
 talia sunt, quibus ille solus colendus sit, cui talis cultus seruitusque 
 debetur. Si autem stoliditate uel monstrositate simulacrorum, 
 sacrificiis homicidiorum, coronatione uirilium pudendorum, 
 mercede stuprorum, sectione membrorum, abscisione 
 genitalium, consecratione mollium, festis inpurorum obscenorumque 
 ludorum unum uerum Deum, id est omnis animae 
 corporisque creatorem, colere se quisque contendat: non ideo 
 peccat, quia non est colendus quem colit, sed quia colendum 
 non ut colendus est colit. Qui uero et rebus talibus, id est 
 turpibus et scelestis, et non Deum uerum, id est animae corporisque 
 factorem, sed creaturam quamuis non uitiosam colit, 
 siue illa sit anima siue corpus siue anima simul et corpus. 
 bis peccat in Deum, quod et pro ipso colit, quod non est 
 ipse, et talibus rebus colit, qualibus nec ipse colendus est 
 nec non ipse. Sed hi quonam modo, id est quam turpiter 
 nefarieque coluerint, in promtu est; quid autem uel quos 
 coluerint, esset obscurum, nisi eorum testaretur historia ea 
 ipsa, quae foeda et turpia confitentur, numinibus terribiliter 
 exigentibus reddita; unde remotis constat ambagibus nefarios 
 daemones adque inmundissimos spiritus hac omni ciuili theologia 
 inuisendis stolidis imaginibus et per eas possidendis 
 etiam stultis cordibus inuitatos.

CAPUT XXVIII. 
 Quod doctrina Varronis de theologia in nulla sibi parte concordet. 
 Quid igitur ualet, quod uir doctissimus et acutissimus 
 Varro uelut subtili disputatione hos omnes deos in caelum 
 et in terram redigere ac referre conatur? Non potest; fluunt 
 de manibus, resiliunt, labuntur et decidunt. Dicturus enim 
 \' de feminis, hoc est deabus: \'Quoniam, inquit, ut primo libro 
 dixi de locis, duo sunt principia deorum animaduersa de caelo 
 et terra, a quo di partim dicuntur caelestes, partim terrestres: 
 ut in superioribus initium fecimus a caelo, cum diximus de 
 Iano, quem alii caelum, alii dixerunt esse mundum, sic de 
 feminis scribendi facimus initium a Tellure.) Sentio quantam 
 molestiam tale ac tantum patiatur ingenium. Ducitur enim 
 quadam ratione uerisimili, caelum esse quod faciat, terram 
 quae patiatur, et ideo illi masculinam uim tribuit, huic rem femininam, 
 et non adtendit eum potius esse qui haec facit, qui 
 utrumque fecit. Hinc etiam Samothracum nobilia mysteria in 
 superiore libro sic interpretatur eaque se, quae nec suis nota 
 sunt, scribendo expositurum eisque missurum quasi religiosissime 
 pollicetur. Dicit enim se ibi multis indiciis collegisse 
 in simulacris aliud significare caelum, aliud terram, aliud 
 exempla rerum, quas Plato appellat ideas; caelum Iouem, 
 terram Iunonem, ideas Mineruam uult intellegi; caelum a quo 
 fiat aliquid, terram de qua fiat, exemplum secundum quod 
 fiat. Qua in re omitto dicere, quod Plato illas ideas tantam 
 uim habere dicit, ut secundum eas non caelum aliquid fecerit, 
 sed etiam caelum factum sit. Hoc dico, istum in hoc libro 
 selectorum deorum rationem illam trium deorum, quibus quasi

 
 
 
 cuncta conplexus est, perdidisse. Caelo enim tribuit masculos 
 deos, feminas terrae; inter quas posuit Mineruam, quam supra 
 ipsum caelum ante posuerat. Deinde masculus deus Neptunus 
 in mari est, quod ad terram potius quam ad caelum pertinet. 
 Dis pater postremo, qui Graece Πλούτων dicitur, etiam ipse 
 masculus frater amborum terrenus deus esse perhibetur, superiorem 
 terram tenens, in inferiore habens Proserpinam coniugem. 
 Quo modo ergo deos ad caelum, deas ad terram referre conantur? 
 Quid solidum quid constans, quid sobrium quid definitum 
 habet haec disputatio? Illa est autem Tellus initium 
 dearum, Mater scilicet Magna, aput quam mollium et abscisorum 
 seseque secantium adque. iactantium insana perstrepit 
 turpitudo. Quid est ergo quod dicitur caput deorum Ianus, 
 caput dearum Tellus? Nec ibi facit unum caput error, nec 
 hic sanum furor. Quur haec frustra referre nituntur ad mundum? 
 Quod etsi possent, pro Deo uero mundum nemo pius 
 colit; et tamen eos nec hoc posse ueritas aperta conuincit. 
 Referant haec potius ad homines mortuos et ad daemones 
 pessimos, et nulla quaestio remanebit.

CAPUT XXVIIII. 
 Quod omnia, quae physiologi ad mundum partesque ipsius rettulerunt, ad unum uerum Deum referre debuerint. 
 Namque omnia, quae ab eis ex istorum deorum theologia 
 uelut physicis rationibus referuntur ad mundum, quam sine 
 ullo scrupulo sacrilegae opinionis Deo potius uero, qui fecit

 
 
 
 mundum, omnis animae et omnis corporis conditori, tribuantur. 
 tur, aduertamus hoc modo: Nos Deum colimus, non caelum 
 et terram, quibus duabus partibus mundus hic constat; nec 
 animam uel animas per uiuentia quaecumque diffusas, sed 
 Deum, qui fecit caelum et terram et omnia, quae in eis sunt; 
 qui fecit omnem animam, sine quocumque modo uiuentem et 
 sensus ac rationis expertem, siue etiam sentientem, siue etiam 
 intellegentem.

CAPUT XXX. 
 Qua pietate discernatur a creaturis Creator, ne pro uno tot di colantur, quot sunt opera unius auctoris. 
 Et ut iam incipiam illa unius et ueri Dei opera percurrere, 
 propter quae isti sibi, dum quasi honeste conantur sacramenta 
 turpissima et scelestissima interpretari, deos multos falsosque 
 fecerunt: illum Deum colimus, qui naturis a se creatis et subsistendi 
 et mouendi initia finesque constituit; qui rerum causas 
 habet, nouit adque disponit; qui uim seminum condidit; qui rationalem 
 animam, quod dicitur animus, quibus uoluit uiuentibus 
 indidit; qui sermonis facultatem usumque donauit; qui munus 
 futura dicendi quibus placuit spiritibus inpertiuit et per quos 
 placet ipse futura praedicit et per quos placet malas ualetudines 
 pellit; qui bellorum quoque ipsorum, cum sic emendandum 
 et castigandum est genus humanum, exordiis progressibus 
 finibusque moderatur; qui mundi huius ignem uehementissimum 
 et uiolentissimum pro inmensae naturae temperamento 
 et creauit et regit; qui uniuersarum aquarum creator et gubernator 
 est; qui solem fecit corporalium clarissimum luminum 
 eique uim congruam et motum dedit; qui ipsis etiam inferis

 
 
 
 dominationem suam potestatemque non subtrahit; qui semina 
 et alimenta mortalium, siue arida siue liquida, naturis conpetentibus 
 adtributa substituit; qui terram fundat adque fecundat; 
 qui fructus eius animalibus hominibusque largitur; qui 
 causas non solum principales, sed etiam subsequentes nouit 
 adque ordinat; qui lunae statuit modum suum; qui uias 
 caelestes adque terrestres locorum mutationibus praebet; qui 
 humanis ingeniis, quae creauit, etiam scientias artium uariarum 
 ad adiuuandam uitam naturamque concessit; qui coniunctionem 
 maris et feminae ad adiutorium propagandae prolis 
 instituit; qui hominum coetibus, quem focis et luminibus 
 adhiberent, ad facillimos usus munus terreni ignis indulsit. 
 Ista sunt certe, quae dis selectis per nescio quas physicas 
 interpretationes uir acutissimus adque doctissimus Varro, siue 
 quae aliunde accepit, siue quae ipse coniecit, distribuere laborauit. 
 Haec autem facit adque agit unus uerus Deus, sed 
 sicut Deus, id est ubique totus, nullis inclusus locis, nullis 
 uinculis adligatus, in nullas partes sectilis, ex nulla parte 
 mutabilis, inplens caelum et terram praesente potentia, non 
 indigente natura. Sic itaque administrat omnia, quae creauit, 
 ut etiam ipsa proprios exerere et agere motus sinat. Quamuis 
 enim nihil esse possint sine ipso, non sunt quod ipse. Agit 
 autem multa etiam per angelos; sed non nisi ex se ipso beatificat 
 angelos. Ita quamuis propter aliquas causas hominibus 
 angelos mittat, non tamen ex angelis homines, sed ex se ipso, 
 sicut angelos, beatificat. Ab hoc uno et uero Deo uitam speramus 
 aeternam.

CAPUT XXXI. 
 Quibus proprie beneficiis Dei excepta generali largitate sectatores ueritatis utantur. 
 Habemus enim ab illo praeter huiusce modi beneficia, quae 
 ex hac, de qua nonnulla diximus, administratione naturae bonis 
 malisque largitur, magnum et bonorum proprium magnae 
 dilectionis indicium. Quamquam enim, quod sumus, quod 
 
 uiuimus, quod caelum terramque conspicimus, quod habemus 
 mentem adque rationem, qua eum ipsum, qui haec omnia 
 condidit, inquiramus, nequaquam ualeamus actioni sufficere 
 gratiarum: tamen quod nos oneratos obrutosque peccatis et 
 a contemplatione suae lucis auersos ac tenebrarum, id est 
 iniquitatis, dilectione caecatos non omnino deseruit misitque 
 nobis Verbum suum, qui est eius unicus filius, quo pro nobis 
 adsumta carne nato adque passo, quanti Deus hominem penderet, 
 nosceremus adque illo sacrificio singulari a peccatis 
 omnibus mundaremur eiusque spiritu in cordibus nostris 
 dilectione diffusa omnibus difficultatibus superatis in aeternam 
 requiem et contemplationis eius ineffabilem dulcedinem ueniremus, 
 quae corda, quot linguae ad agendas ei gratias satis 
 esse contenderint?

CAPUT XXXII. 
 Quod sacramentum redemtionis Christi nullis retro temporibus defuerit semperque sit diuersis significationibus praedicatum. 
 Hoc mysterium uitae aeternae iam inde ab exordio generis 
 humani per quaedam signa et sacramenta temporibus congrua, 
 quibus oportuit, per angelos praedicatum est. Deinde populus 
 Hebraeus in unam quandam rem publicam, quae hoc sacramentum 
 ageret, congregatus est, ubi per quosdam scientes,

 
 
 
 per quos dam nescientes id, quod ex aduentu Christi usque 
 nunc et deinceps agitur, praenuntiaretur esse uenturum; sparsa 
 etiam postea eadem gente per gentes propter testimonium 
 scripturarum, quibus aeterna salus in Christo futura praedicta 
 est. Omnes enim non solum prophetiae, quae in uerbis sunt, 
 nec tantum praecepta uitae, quae mores pietatemque conformant 
 adque illis litteris continentur, uerum etiam sacra, sacerdotia, 
 tabernaculum siue templum, altaria, sacrificia, ceremoniae, 
 dies festi et quidquid aliud ad eam seruitutem pertinet, quae 
 Deo debetur et Graece proprie λατρεία dicitur, ea significata 
 et praenuntiata sunt, quae propter aeternam uitam fidelium 
 in Christo et inpleta credimus et inpleri cernimus et inplenda 
 confidimus.

CAPUT XXXIII. 
 Quod per solam Christianam religionem mani- festari potuerit fallacia spirituum malignorum de hominum errore gaudentium. 
 Per hanc ergo religionem unam et ueram potuit aperiri 
 deos gentium esse inmundissimos daemones, sub defunctarum 
 occasionibus animarum uel creaturarum specie mundanarum 
 deos se putari cupientes et quasi diuinis honoribus eisdemque 
 scelestis ac turpibus rebus superba inpuritate laetantes adque 
 ad uerum Deum conuersionem humanis animis inuidentes. Ex 
 quorum inmanissimo et inpiissimo dominatu homo liberatur, 
 cum credit in eum, qui praebuit ad exsurgendum tantae 
 humilitatis exemplum, quanta illi superbia ceciderunt. Hinc 
 sunt non solum illi, de quibus multa iam diximus, et alii 
 adque alii similes ceterarum gentium adque terrarum, sed

 
 
 
 etiam hi, de quibus nunc agimus, tamquam in senatum deorum 
 selecti; sed plane selecti nobilitate criminum, non dignitate 
 uirtutum. Quorum sacra Varro dum quasi ad naturales 
 rationes referre conatur, quaerens honestare res turpes, quo 
 modo his quadret et consonet non potest inuenire, quoniam 
 non sunt ipsae illorum sacrorum causae, quas putat uel potius 
 uult putari. Nam si non solum ipsae, uerum etiam quaelibet 
 aliae huius generis essent, quamuis nihil ad Deum uerum 
 uitamque aeternam, quae in religione quaerenda est, pertinerent, 
 tamen qualicumque de rerum natura reddita ratione 
 aliquantulum mitigarent offensionem, quam non intellecta in 
 sacris aliqua uelut turpitudo aut absurditas fecerat; sicut 
 in quibusdam theatrorum fabulis uel delubrorum mysteriis 
 facere conatus est, ubi non theatra delubrorum similitudine 
 absoluit, sed theatrorum potius similitudine delubra damnauit; 
 tamen utcumque conatus est, ut sensum horribilibus rebus 
 offensum uelut naturalium causarum ratio reddita deleniret.

CAPUT XXXIIII. 
 De libris Numae Pompilii, quos senatus, ne sacrorum causae, quales in eis habebantur, innotescerent, iussit incendi. 
 Sed contra inuenimus, sicut ipse uir doctissimus prodidit, 
 de Numae Pompilii libris redditas sacrorum causas nullo 
 modo potuisse tolerari nec dignas habitas, quae non solum 
 lectae innotescerent religiosis, sed saltem scriptae reconderentur 
 in tenebris. Iam enim dicam, quod in tertio huius operis libro 
 me suo loco dicturum esse promiseram. Nam, sicut aput

 

 
 
 
 eundem Varronem legitur in libro de cultu deorum, <Terentius 
 quidam cum haberet ad Ianiculum fundum et bubulcus eius 
 iuxta sepulcrum Numae Pompilii traiciens aratrum eruisset 
 ex terra libros eius, ubi sacrorum institutorum scriptae erant 
 causae, in Urbem pertulit ad praetorem. At ille cum inspexisset 
 principia, rem tantam detulit ad senatum. Ubi cum primores 
 quasdam causas legissent, quur quidque in sacris fuerit institutum, 
 Numae mortuo senatus adsensus est, eosque libros 
 tamquam religiosi patres conscripti, praetor ut combureret, 
 censuerunt\'. Credat quisque quod putat; immo uero dicat, 
 quod dicendum suggesserit uesana contentio, quilibet tantae 
 inpietatis defensor egregius. Me admonere sufficiat sacrorum 
 causas a rege Pompilio Romanorum sacrorum institutore conscriptas 
 nec populo nec senatui nec saltem ipsis sacerdotibus 
 innotescere debuisse ipsumque Numam Pompilium curiositate 
 inlicita ad ea daemonum peruenisse secreta, quae ipse quidem 
 scriberet, ut haberet unde legendo commoneretur; sed ea tamen, 
 cum rex esset, qui minime quemquam metueret, nec docere 
 aliquem nec delendo uel quoquo modo consumendo perdere 
 auderet. Ita quod scire neminem uoluit, ne homines nefaria 
 doceret, uiolare autem timuit, ne daemones iratos haberet, 
 obruit, ubi tutum putauit, sepulcro suo propinquare aratrum 
 posse non credens. Senatus autem cum religiones formidaret 
 damnare maiorum et ideo Numae adsentiri cogeretur, illos 
 tamen libros tam perniciosos esse iudicauit, ut nec obrui 
 rursus iuberet, ne humana curiositas multo uehementius rem 
 iam proditam quaereret, sed flammis aboleri nefanda monumenta, 
 ut, quia iam necesse esse existimabant sacra illa facere, tolerabilius 
 erraretur causis eorum ignoratis, quam cognitis ciuitas 
 turbaretur.

CAPUT XXXV. 
 De hydromantia, per quam Numa uisis quibusdam daemonum imaginibus ludificabatur. 
 Nam et ipse Numa, ad quem nullus Dei propheta, nullus 
 sanctus angelus mittebatur, hydromantian facere conpulsus 
 est, ut in aqua uideret imagines deorum uel potius ludificationes 
 daemonum, a quibus audiret, quid in sacris constituere 
 adque obseruare deberet. Quod genus diuinationis idem Varro 
 a Persis dicit adlatum, quo et ipsum Numam et postea Pythagoram 
 philosophum usum fuisse commemorat; ubi adhibito 
 sanguine etiam inferos perhibet sciscitari et νεϰοιομαντείαν 
 Graece dicit uocari, quae [siue hydromantia] siue necromantia 
 dicatur, id ipsum est, ubi uidentur mortui diuinare. Quibus 
 haec artibus fiant, ipsi uiderint. Nolo enim dicere has artes 
 etiam ante nostri Saluatoris aduentum in ipsis ciuitatibus 
 gentium legibus solere prohiberi et poena seuerissima uindicari. 
 Nolo, inquam, hoc dicere; fortassis enim talia tunc licebant. 
 His tamen artibus didicit sacra illa Pompilius, quorum sacrorum 
 facta prodidit, causas obruit (ita timuit et ipse quod 
 didicit), quarum causarum proditos libros senatus incendit. 
 Quid mihi ergo Varro illorum sacrorum alias nescio quas 
 causas uelut physicas interpretatur? quales si libri illi habuissent, 
 non utique arsissent, aut et istos Varronis ad Caesarem 
 pontificem scriptos adque editos patres conscripti similiter 
 incendissent. Quod ergo aquam egesserit, id est exportauerit, 
 Numa Pompilius, unde hydromantian faceret, ideo nympham

 
 
 
 Egeriam coniugem dicitur habuisse, quem ad modum in supradicto 
 libro Varronis exponitur. Ita enim solent res gestae 
 aspersione mendaciorum in fabulas uerti. In illa igitur hydromantia 
 curiosissimus rex ille Romanus et sacra didicit, quae 
 in libris suis pontifices haberent, et eorum causas, quas 
 praeter se neminem scire uoluit. Itaque eas seorsum scriptas 
 secum quodam modo mori fecit, quando ita subtrahendas 
 hominum notitiae sepeliendasque curauit. Aut ergo daemonum 
 illic tam sordidae et noxiae cupiditates erant conscriptae, ut 
 ex his tota illa theologia ciuilis etiam aput tales homines 
 execrabilis appareret, qui tam multa in ipsis sacris erubescenda 
 susceperant; aut illi omnes nihil aliud quam homines 
 mortui prodebantur, quos tam prolixa temporis uetustate fere 
 omnes populi gentium deos inmortales esse crediderant, cum 
 et talibus sacris idem illi daemones oblectarentur, qui se 
 colendos pro ipsis mortuis, quos deos putari fecerant, quibusdam 
 fallacium miraculorum adtestationibus subponebant. Sed 
 occulta Dei ueri prouidentia factum est, ut et Pompilio amico 
 suo illis conciliati artibus, quibus hydromantia fieri potuit, 
 cuncta illa confiteri permitterentur, et tamen, ut moriturus 
 incenderet ea potius quam obrueret, admonere non permitterentur; 
 qui ne innotescerent nec aratro, quo sunt eruta, obsistere 
 potuerunt, nec stilo Varronis, quo ea, quae de hac re gesta 
 sunt, in nostram memoriam peruenerunt. Non enim possunt 
 quod non sinuntur efficere; sinuntur autem alto Dei summi 
 iustoque iudicio pro meritis eorum, quos ab eis uel adfligi 
 tantum, uel etiam subici ac decipi iustum est. Quam uero 
 perniciosae uel a cultu uerae diuinitatis alienae illae litterae 
 iudicatae sint, hinc intellegi potest, quod eas maluit senatus 
 incendere, quas Pompilius occultauit, quam timere quod timuit, 
 qui hoc audere non potuit. Qui ergo uitam nec modo habere

 
 
 
 uult piam, talibus sacris quaerat aeternam; qui autem cum 
 malignis daemonibus non uult habere societatem, non superstitionem, 
 qua coluntur, noxiam pertimescat, sed ueram religionem, 
 qua produntur et uincuntur, agnoscat.

CAPUT I. 
 De quaestione naturalis theologiae cum philosophis excellentioris scientiae discutienda. 
 Nunc intentiore nobis opus est animo multo quam erat in 
 superiorum solutione quaestionum et explicatione librorum. 
 De theologia quippe, quam naturalem uocant, non cum quibuslibet 
 hominibus (non enim fabulosa est uel ciuilis, hoc est 
 uel theatrica uel urbana; quarum altera iactitat deorum 
 crimina, altera indicat deorum desideria criminosiora ac per 
 hoc malignorum potius daemonum quam deorum), sed cum 
 philosophis est habenda conlatio; quorum ipsum nomen si 
 Latine interpretemur, amorem sapientiae profitetur. Porro si 
 sapientia Deus est, per quem facta sunt omnia, sicut diuina 
 auctoritas ueritasque monstrauit, uerus philosophus est amator 
 Dei. Sed quia res ipsa, cuius hoc nomen est, non est in 
 omnibus, qui hoc nomine gloriantur (neque enim continuo 
 uerae sapientiae sunt amatores quicumque appellantur philosophi): 
 profecto ex omnibus, quorum sententias ex litteris nosse 
 potuimus, eligendi sunt cum quibus non indigne quaestio ista

 

 

 

 
 
 
 tractetur. Neque enim hoc opere omnes omnium philosophorum 
 uanas opiniones refutare suscepi, sed eas tantum, quae 
 ad theologian pertinent, quo uerbo Graeco significari intellegimus 
 de diuinitate rationem siue sermonem; nec eas omnium, sed 
 eorum tantum, qui cum et esse diuinitatem et humana curare 
 consentiant, non tamen sufficere unius incommutabilis Dei 
 cultum ad uitam adipiscendam etiam post mortem beatam, 
 sed multos ab illo sane uno conditos adque institutos ob eam 
 causam colendos putant. Hi iam etiam Varronis opinionem 
 ueritatis propinquitate transcendunt; si quidem ille totam 
 theologian naturalem usque ad mundum istum uel animam 
 eius extendere potuit, isti uero supra omnem animae naturam 
 confitentur Deum, qui non solum mundum istum uisibilem. 
 qui saepe caeli et terrae nomine nuncupatur, sed etiam omnem 
 omnino animam fecerit, et qui rationalem et intellectualem. 
 cuius generis anima humana est, participatione sui luminis 
 incommutabilis et incorporei beatam facit. Hos philosophos 
 Platonicos appellatos a Platone doctore uocabulo deriuato 
 nullus, qui haec uel tenuiter audiuit, ignorat. De hoc igitur 
 Platone, quae necessaria praesenti quaestioni existimo, breuiter 
 adtingam, prius illos commemorans, qui eum in eodem genere 
 litterarum tempore praecesserunt.

CAPUT II. 
 De duobus philosophorum generibus. id est Italico et Ionico, eorumque auctoribus. 
 Quantum enim adtinet ad litteras Graecas, quae lingua inter 
 ceteras gentium clarior habetur, duo philosophorum genera 
 traduntur: unum Italicum ex ea parte Italiae, quae quondam 
 magna Graecia nuncupata est; alterum Ionicum in eis terris,

 
 
 
 ubi et nunc Graecia nominatur. Italicum genus auctorem 
 habuit Pythagoram Samium, a quo\' etiam ferunt ipsum philosophiae 
 nomen exortum. Nam cum antea sapientes appellarentur, 
 qui modo quodam laudabilis uitae aliis praestare uidebantur, 
 iste interrogatus, quid profiteretur, philosophum se 
 esse respondit, id est studiosum uel amatorem sapientiae; 
 quoniam sapientem profiteri adrogantissimum uidebatur. Ionici 
 uero generis princeps fuit Thales Milesius, unus illorum 
 septem, qui sunt appellati sapientes. Sed illi sex uitae genere 
 distinguebantur et quibusdam praeceptis ad bene uiuendum 
 adcommodatis; iste autem Thales, ut successores etiam propagaret, 
 rerum naturam scrutatus suasque disputationes litteris 
 mandans eminuit maximeque admirabilis extitit, quod astrologiae 
 numeris conprehensis defectus solis et lunae etiam 
 praedicere potuit. Aquam tamen putauit rerum esse principium 
 et hinc omnia elementa mundi ipsumque mundum et quae in 
 eo gignuntur existere. Nihil autem huic operi, quod mundo 
 considerato tam mirabile aspicimus, ex diuina mente praeposuit. 
 Huic successit Anaximander, eius auditor, mutauitque 
 de rerum natura opinionem. Non enim ex una re, sicut Thales 
 ex umore, sed ex suis propriis principiis quasque res nasci 
 putauit. Quae rerum principia singularum esse credidit infinita, 
 et innumerabiles mundos gignere et quaecumque in eis oriuntur; 
 eosque mundos modo dissolui, modo iterum gigni existimauit, 
 quanta quisque aetate sua manere potuerit; nec ipse 
 aliquid diuinae menti in his rerum operibus tribuens. Iste 
 Anaximenen discipulum et successorem reliquit, qui omnes 
 rerum causas aeri infinito dedit, nec deos negauit aut tacuit;

 

 
 
 
 non tamen ab ipsis aerem factum, sed ipsos ex aere ortos 
 credidit. Anaxagoras uero êius auditor harum rerum omnium, 
 quas uidemus, effectorem diuinum animum sensit et dixit ex 
 infinita materia, quae constaret dissimilibus inter se particulis 
 rerum omnium, similibus quibusque suis et propriis singula 
 fieri, sed animo faciente diuino. Diogenes quoque Anaximenis 
 alter auditor, aerem quidem dixit rerum esse materiam, de 
 qua omnia fierent; sed eum esse compotem diuinae rationis, 
 sine qua nihil ex eo fieri posset. Anaxagorae successit auditor 
 eius Archelaus. Etiam ipse de particulis inter se similibus, 
 \' quibus singula quaeque fierent, ita putauit constare omnia, 
 ut inesse etiam mentem diceret, quae corpora aeterna, id est 
 illas particulas, coniungendo et dissipando ageret omnia. Socrates 
 huius discipulus fuisse perhibetur, magister Platonis, propter 
 quem breuiter cuncta ista recolui.

CAPUT III. 
 De Socratica disciplina. 
 Socrates ergo primus uniuersam philosophiam ad corrigendos 
 componendosque mores flexisse memoratur, cum ante 
 illum omnes magis physicis, id est naturalibus, rebus perscrutandis 
 operam maximam inpenderent. Non mihi autem 
 uidetur posse ad liquidum colligi, utrum Socrates, ut hoc 
 faceret, taedio rerum obscurarum et incertarum ad aliquid

 
 
 
 apertum et certum reperiendum animum intenderit, quod esset 
 beatae uitae necessarium, propter quam unam omnium philosophorum 
 inuigilasse ac laborasse uidetur industria, an uero, 
 sicut de illo quidam beneuolentius suspicantur, nolebat inmundos 
 terrenis cupiditatibus animos se extendere in diuina 
 conari. Quando quidem ab eis causas rerum uidebat inquiri, 
 quas primas adque summas non nisi in unius ac summi Dei 
 uoluntate esse credebat; unde non eas putabat nisi mundata 
 mente posse conprehendi; et ideo purgandae bonis moribus 
 uitae censebat instandum, ut deprimentibus libidinibus exoneratus 
 animus naturali uigore in aeterna se adtolleret naturamque 
 incorporei et incommutabilis luminis, ubi causae omnium factarum 
 naturarum stabiliter uiuunt, intellegentiae puritate conspiceret. 
 Constat eum tamen inperitorum stultitiam scire se aliquid 
 opinantium etiam in ipsis moralibus quaestionibus, quo totum 
 animum intendisse uidebatur, uel confessa ignorantia sua uel 
 dissimulata scientia lepore mirabili disserendi et acutissima 
 urbanitate agitasse adque uersasse. Unde et concitatis inimicitiis 
 calumniosa criminatione damnatus morte multatus est. 
 Sed eum postea illa ipsa, quae publice damnauerat, Atheniensium 
 ciuitas publice luxit, in duos accusatores eius usque 
 adeo populi indignatione conuersa, ut unus eorum obpressus 
 ni multitudinis interiret, exilio autem uoluntario adque perpetuo 
 poenam similem alter euaderet. Tam praeclara igitur 
 uitae mortisque fama Socrates reliquit plurimos suae philosophiae 
 sectatores, quorum certatim studium fuit in quaestionum

 
 
 
 moralium disceptatione uersari, ubi agitur de summo bono, 
 quo fieri homo beatus potest. Quod in Socratis disputationibus, 
 dum omnia mouet adserit destruit, quoniam non euidenter 
 apparuit, quod cuique placuit inde sumserunt et ubi 
 cuique uisum est constituerunt finem boni. Finis autem boni 
 appellatur, quo quisque cum peruenerit beatus est. Sic autem 
 diuersas inter se Socratici de isto fine sententias habuerunt, 
 ut (quod uix credibile est unius magistri potuisse 
 facere sectatores) quidam summum bonum esse dicerent uoluptatem, 
 sicut Aristippus; quidam uirtutem, sicut Antisthenes. 
 Sic alii adque alii aliud adque aliud opinati sunt, quos commemorare 
 longum est.

CAPUT IIII. 
 De praecipuo inter Socratis discipulos Platone, qui omnem philosophiam triplici partitione distinxit. 
 Sed inter discipulos Socratis, non quidem inmerito, excellentissima 
 gloria claruit, qua omnino ceteros obscuraret, Plato. 
 Qui cum esset Atheniensis honesto aput suos loco natus et 
 ingenio mirabili longe suos condiscipulos anteiret, parum 
 tamen putans perficiendae philosophiae sufficere se ipsum ac 
 Socraticam disciplinam, quam longe ac late potuit peregrinatus 
 est, quaquauersum eum alicuius nobilitatae scientiae 
 percipiendae fama rapiebat. Itaque et in Aegypto didicit 
 quaecumque magna illic habebantur adque docebantur, et inde 
 in eas Italiae partes ueniens, ubi Pythagoreorum fama

 
 
 
 celebrabatur, quidquid Italicae philosophiae tunc florebat, auditis 
 eminentioribus in ea doctoribus facillime conprehendit. Et 
 quia magistrum Socratem singulariter diligebat, eum loquentem 
 faciens fere in omnibus sermonibus suis etiam illa, quae 
 uel ab aliis didicerat, uel ipse quanta potuerat intellegentia 
 uiderat, cum illius lepore et moralibus disputationibus temperauit. 
 Itaque cum studium sapientiae in actione et contemplatione 
 uersetur, unde una pars eius actiua, altera contemplatiua 
 dici potest (quarum actiua ad agendam uitam, id est 
 ad mores instituendos pertinet, contemplatiua autem ad conspiciendas 
 naturae causas et sincerissimam ueritatem): Socrates 
 in actiua excelluisse memoratur; Pythagoras uero magis contemplatiuae, 
 quibus potuit intellegentiae uiribus, institisse. 
 Proinde Plato utrumque iungendo philosophiam perfecisse 
 laudatur, quam in tres partes distribuit: unam moralem, quae 
 maxime in actione uersatur; alteram naturalem, quae contemplationi 
 deputata est; tertiam rationalem, qua uerum 
 disterminatur a falso. Quae licet utrique, id est actioni et 
 contemplationi, sit necessaria, maxime tamen contemplatio 
 perspectionem sibi uindicat ueritatis. Ideo haec tripertitio 
 non est contraria illi distinctioni, qua intellegitur omne studium 
 sapientiae in actione et contemplatione consistere. Quid 
 autem in his uel de his singulis partibus Plato senserit, id 
 est, ubi finem omnium actionum, ubi causam omnium naturarum, 
 ubi lumen omnium rationum esse cognouerit uel crediderit, 
 disserendo explicare et longum esse arbitror et temere 
 adfirmandum esse non arbitror. Cum enim magistri sui Socratis, 
 quem facit in suis uoluminibus disputantem, notissimum 
 morem dissimulandae scientiae uel opinionis suae

 
 
 
 seruare adfectat, quia et illi iste mos placuit, factum est 
 ut etiam ipsius Platonis de rebus magnis sententiae non 
 facile perspici possint. Ex his tamen, quae aput eum leguntur, 
 siue quae dixit, siue quae ab aliis dicta esse narrauit adque 
 conscripsit, quae sibi placita uiderentur, quaedam commemorari 
 et operi huic inseri oportet a nobis, uel ubi suffragatur 
 religioni uerae, quam fides nostra suscipit ac defendit, uel 
 ubi ei uidetur esse contrarius, quantum ad istam de uno Deo 
 et pluribus pertinet quaestionem, propter uitam, quae post 
 mortem futura est, ueraciter beatam. Fortassis enim qui Platonem 
 ceteris philosophis gentium longe recteque praelatum 
 acutius adque ueracius intellexisse ac secuti esse fama celebriore 
 laudantur, aliquid tale de Deo sentiunt, ut in illo inueniatur 
 et causa subsistendi et ratio intellegendi et ordo 
 uiuendi; quorum trium unum ad naturalem, alterum ad rationalem, 
 tertium ad moralem partem intellegitur pertinere. Si 
 enim homo ita creatus est, ut per id, quod in eo praecellit, 
 adtingat illud, quod cuncta praecellit, id est unum uerum 
 optimum Deum, sine quo nulla natura subsistit, nulla doctrina 
 instruit, nullus usus expedit: ipse quaeratur, ubi nobis 
 seria sunt omnia; ipse cernatur, ubi nobis certa sunt omnia; 
 ipse diligatur, ubi nobis recta sunt omnia.

CAPUT V. 
 Quod de theologia cum Platonicis potissimum disceptandum sit, quorum opinioni omnium philosophorum postponenda sint dogmata. 
 Si ergo Plato Dei huius imitatorem cognitorem amatorem 
 dixit esse sapientem, cuius participatione sit beatus, quid opus 
 est excutere ceteros? Nulli nobis quam isti propius accesserunt. 
 Cedat eis igitur non solum theologia illa fabulosa deorum 
 criminibus oblectans animos inpiorum, nec solum etiam illa 
 ciuilis, ubi inpuri daemones terrestribus gaudiis deditos populos 
 deorum nomine seducentes humanos errores tamquam suos 
 diuinos honores habere uoluerunt, ad spectandos suorum criminum 
 ludos cultores suos tamquam ad suum cultum studiis 
 inmundissimis excitantes et sibi delectabiliores ludos de ipsis 
 spectatoribus exhibentes (ubi si qua uelut honesta geruntur 
 in templis, coniuncta sibi theatrorum obscenitate turpantur, 
 et quaecumque turpia geruntur in theatris, comparata sibi 
 templorum foeditate laudantur), et ea, quae Varro ex his 
 sacris quasi ad caelum et terram rerumque mortalium semina 
 et actus interpretatus est (quia nec ipsa illis ritibus significantur, 
 quae ipse insinuare conatur, et ideo ueritas conantem 
 non sequitur; et si ipsa essent, tamen animae rationali ea, 
 quae infra illam naturali ordine constituta sunt, pro deo suo 
 colenda non essent, nec sibi debuit praeferre tamquam deos 
 eas res, quibus ipsam praetulit uerus Deus), et ea, quae Numa 
 Pompilius re uera ad sacra eius modi pertinentia secum sepeliendo 
 curauit abscondi et aratro eruta senatus iussit incendi. 
 (In eo genere sunt etiam illa, ut aliquid de Numa mitius 
 suspicemur, quae Alexander Macedo scribit ad matrem sibi a

 
 
 
 magno antistite sacrorum Aegyptiorum quodam Leone patefacta, 
 ubi non Picus et Faunus et Aeneas et Romulus uel etiam 
 Hercules et Aesculapius et Liber Semela natus et Tyndaridae 
 fratres et si quos alios ex mortalibus pro dis habent, sed 
 ipsi etiam maiorum gentium di, quos Cicero in Tusculanis 
 tacitis nominibus uidetur adtingere, Iuppiter, Iuno, Saturnus, 
 Vulcanus, Vesta et alii plurimi, quos Varro conatur ad mundi 
 partes siue elementa transferre, homines fuisse produntur. 
 Timens enim et ille quasi reuelata mysteria petens admonet 
 Alexandrum, ut, cum ea matri conscripta insinuauerit, flammis 
 iubeat concremari.) Non solum ergo ista, quae duae theologiae, 
 fabulosa continet et ciuilis, Platonicis philosophis cedant, qui 
 uerum Deum et rerum auctorem et ueritatis inlustratorem et 
 beatitudinis largitorem esse dixerunt; sed alii quoque philosophi, 
 qui corporalia naturae principia corpori deditis mentibus opinati 
 sunt, cedant his tantis et tanti Dei cognitoribus uiris, ut 
 Thales in umore, Anaximenes in aere, Stoici in igne, Epicurus 
 in atomis, hoc est minutissimis corpusculis, quae nec diuidi 
 nec sentiri queunt, et quicumque alii, quorum enumeratione 
 inmorari non est necesse, siue simplicia siue coniuncta corpora, 
 siue uita carentia siue uiuentia, sed tamen corpora, 
 causam principiumque rerum esse dixerunt. Nam quidam 
 eorum a rebus non uiuis res uiuas fieri posse crediderunt, 
 sicut Epicurei; quidam uero a uiuente quidem et uiuentia et 
 non uiuentia, sed tamen a corpore corpora. Nam Stoici ignem,

 

 
 
 
 id est corpus unum ex his quattuor elementis, quibus uisibilis 
 mundus hic constat, et uiuentem et sapientem et ipsius mundi 
 fabricatorem adque omnium, quae in eo sunt, eumque omnino 
 ignem deum esse putauerunt. Hi et ceteri similes eorum id 
 solum cogitare potuerunt, quod cum eis corda eorum obstricta 
 carnis sensibus fabulata sunt. In se quippe habebant quod 
 non uidebant, et aput se imaginabantur quod foris uiderant, 
 etiam quando non uidebant, sed tantummodo cogitabant. Hoc 
 autem in conspectu talis cogitationis iam non est corpus, 
 sed similitudo corporis; illud autem, unde uidetur in animo 
 haec similitudo corporis, nec corpus est nec similitudo corporis; 
 et unde uidetur adque utrum pulchra an deformis sit 
 iudicatur, profecto est melius quam ipsa quae iudicatur. Haec 
 mens hominis et rationalis animae natura est, quae utique 
 corpus non est, si iam illa corporis similitudo, cum in animo 
 cogitantis aspicitur adque iudicatur, nec ipsa corpus est. Non 
 est ergo nec terra nec aqua, nec aer nec ignis, quibus quattuor 
 corporibus, quae dicuntur quattuor elementa, mundum corporeum 
 uidemus esse conpactum. Porro si noster animus corpus 
 non est, quo modo Deus creator animi corpus est? Cedant 
 ergo et isti, ut dictum est, Platonicis; cedant et illi, quos 
 quidem puduit dicere Deum corpus esse, uerum tamen eiusdem 
 naturae, cuius ille est, animos nostros esse putauerunt; ita 
 non eos mouit tanta mutabilitas animae, quam Dei naturae 
 tribuere nefas est. Sed dicunt: Corpore mutatur animae natura, 
 nam per se ipsa incommutabilis est. Poterant isti dicere: corpore 
 aliquo uulneratur caro, nam per se ipsa inuulnerabilis 
 est. Prorsus quod mutari non potest, nulla re potest, ac per 
 hoc quod corpore mutari potest, aliqua re potest et ideo incommutabile 
 recte dici non potest.

CAPUT VI. 
 De Platonicorum sensu in ea parte philosophiae. quae physica nominatur. 
 Viderunt ergo isti philosophi, quos ceteris non inmerito 
 fama adque gloria praelatos uidemus, nullum corpus esse 
 Deum, et ideo cuncta corpora transcenderunt quaerentes Deum. 
 Viderunt, quidquid mutabile eat. non esse summum Deum, 
 et ideo animam omnem mutabilesque omnes spiritus transcenderunt 
 quaerentes summum Deum. Deinde uiderunt omnem 
 speciem in re quacumque mutabili, qua est, quidquid illud 
 est, quoquo modo et qualiscumque natura est, non esse posse 
 nisi ab illo, qui uere est, quia incommutabiliter est. Ac per 
 hoc siue uniuersi mundi corpus figuras qualitates ordinatumque 
 motum et elementa disposita a caelo usque ad terram et 
 quaecumque corpora in eis sunt, siue omnem uitam, uel quae 
 nutrit et continet, qualis est in arboribus, uel quae et hoc 
 habet et sentit, qualis est in pecoribus, uel quae et haec 
 habet et intellegit, qualis est in hominibus, uel quae nutritorio 
 subsidio non indiget, sed tantum continet sentit intellegit, 
 qualis est in angelis, nisi ab illo esse non posse, qui simpliciter 
 est; quia non aliud illi est esse, aliud uiuere, quasi 
 possit esse non uiuens; nec aliud illi est uiuere, aliud intellegere, 
 quasi possit uiuere non intellegens; nec aliud illi est 
 intellegere, aliud beatum esse, quasi possit intellegere non 
 beatus; sed quod illi est uiuere, intellegere, beatum esse, hoc 
 est illi esse. Propter hanc incommutabilitatem et simplicitatem 
 intellexerunt eum et omnia ista fecisse, et ipsum a nullo fieri 
 potuisse. Considerauerunt enim, quidquid est, uel corpus esse 
 uel uitam, meliusque aliquid uitam esse quam corpus,

 
 
 
 speciemque corporis esse sensibilem, intellegibilem uitae. Proinde intellegibilem 
 speciem sensibili praetulerunt. Sensibilia dicimus, quae 
 uisu tactuque corporis sentiri queunt; intellegibilia, quae conspectu 
 mentis intellegi. Nulla est enim pulchritudo corporalis 
 siue in statu corporis, sicut est figura, siue in motu, sicut est 
 cantilena, de qua non animus iudicet. Quod profecto non posset, 
 nisi melior in illo esset haec species, sine tumore molis, sine 
 strepitu uocis, sine spatio uel loci uel temporis. Sed ibi quoque 
 nisi mutabilis esset, non alius alio melius de specie sensibili 
 iudicaret; melius ingeniosior quam tardior, melius peritior 
 quam inperitior, melius exercitatior quam minus exercitatus, 
 et idem ipse unus, cum proficit, melius utique postea quam 
 prius. Quod autem recipit magis et minus, sine dubitatione 
 mutabile est. Unde ingeniosi et docti et in his exercitati 
 homines facile collegerunt non esse in eis rebus primam 
 speciem, ubi mutabilis esse conuincitur. Cum igitur in eorum 
 conspectu et corpus et animus magis minusque speciosa 
 essent, si autem omni specie carere possent, omnino nulla 
 essent: uiderunt esse aliquid ubi prima esset incommutabilis 
 et ideo nec conparabilis; adque ibi esse rerum principium 
 rectissime crediderunt, quod factum non esset et ex quo 
 facta cuncta essent. Ita quod notum est Dei, manifestauit 
 eis ipse, cum ab eis inuisibilia eius per ea, quae facta sunt, 
 intellecta conspecta sunt: sempiterna quoque uirtus eius et 
 diuinitas; a quo etiam uisibilia et temporalia cuncta creata 
 sunt. Haec de illa parte, quam physicam, id est naturalem, 
 nuncupant, dicta sint.

CAPUT VII. 
 Quanto excellentiores ceteris in logica, id est rationali philosophia, Platonici sint habendi. 
 Quod autem adtinet ad doctrinam, ubi uersatur pars altera, 
 quae ab eis logica, id est rationalis, uocatur: absit ut his 
 conparandi uideantur qui posuerunt iudicium ueritatis in 
 sensibus corporis eorumque infidis et fallacibus regulis omnia, 
 quae discuntur, metienda esse censuerunt, ut Epicurei et quicumque 
 alii tales, ut etiam ipsi Stoici, qui cum uehementer 
 amauerint sollertiam disputandi, quam dialecticam nominant, 
 a corporis sensibus eam ducendam putarunt, hinc adseuerantes 
 animum concipere notiones, quas appellant Ivvoiac , earum 
 rerum scilicet quas definiendo explicant; hinc propagari adque 
 conecti totam discendi docendique rationem. Ubi ego multum 
 mirari soleo, cum pulchros dicant non esse nisi sapientes, 
 quibus sensibus corporis istam pulchritudinem uiderint, qualibus 
 oculis carnis formam sapientiae decusque conspexerint. 
 Hi uero, quos merito ceteris anteponimus, discreuerunt ea, 
 quae mente conspiciuntur, ab his, quae sensibus adtinguntur, 
 nec sensibus adimentes quod possunt, nec eis dantes ultra quam 
 possunt. Lumen autem mentium esse dixerunt ad discenda 
 omnia eundem ipsum Deum, a quo facta sunt omnia.

CAPUT VIII. 
 Quod etiam in morali philosophia Platonici obtineant principatum. 
 Reliqua est pars moralis, quam Graeco uocabulo dicunt 
 ethicam, ubi quaeritur de summo bono, quo referentes omnia 
 quae agimus, et quod non propter aliud, sed propter se ipsum

 
 
 
 adpetentes idque adipiscentes nihil, quo beati simus, ulterius 
 requiramus. Ideo quippe et finis est dictus, quia propter hunc 
 cetera uolumus, ipsum autem non nisi propter ipsum. Hoc 
 ergo beatificum bonum alii a corpore, alii ab animo, alii ab 
 utroque homini esse dixerunt. Videbant quippe ipsum hominem 
 constare ex animo et corpore et ideo ab alterutro istorum 
 duorum aut ab utroque bene sibi esse posse credebant, finali 
 quodam bono, \\10 beati essent, quo cuncta quae agebant 
 referrent adque id quo referendum esset non ultra quaererent. 
 Unde illi, qui dicuntur addidisse tertium genus bonorum, 
 quod appellatur extrinsecus, sicuti est honor gloria pecunia 
 et si quid huius modi, non sic addiderunt, ut finale esset, id 
 est propter se ipsum adpetendum, sed propter aliud; bonumque 
 esse hoc genus bonis, malum autem malis. Ita bonum 
 hominis qui uel ab animo uel a corpore uel ab utroque expetiuerunt, 
 nihil aliud quam ab homine expetendum esse putauerunt; 
 sed qui id adpetiuerunt a corpore, a parte hominis 
 deteriore; qui uero ab animo, a parte meliore; qui autem ab 
 utroque, a toto homine. Siue ergo a parte qualibet siue a toto, 
 non nisi ab homine. Nec istae differentiae, quoniam tres sunt, 
 ideo tres, sed multas dissensiones philosophorum sectasque 
 fecerunt, quia et de bono corporis et de bono animi et de 
 bono utriusque diuersi diuersa opinati sunt. Cedant igitur 
 omnes illis philosophis, qui non dixerunt beatum esse hominem 
 fruentem corpore uel fruentem animo, sed fruentem Deo: non 
 sicut corpore uel se ipso animus aut sicut amico amicus, sed 
 sicut luce oculus, si aliquid ab his ad illa similitudinis

 
 
 
 adferendum est, quod quale sit, si Deus ipse adiuuerit, alio 
 loco, quantum per nos fieri poterit, apparebit. Nunc satis sit 
 commemorare Platonem determinasse finem boni esse secundum 
 uirtutem uiuere et ei soli euenire posse, qui notitiam Dei 
 habeat et imitationem nec esse aliam ob causam beatum; 
 ideoque non dubitat hoc esse philosophari, amare Deum, cuius 
 natura sit incorporalis. Unde utique colligitur tunc fore beatum 
 studiosum sapientiae (id enim est philosophus), cum frui Deo 
 coeperit. Quamuis enim non continuo beatus sit, qui eo fruitur 
 quod amat (multi enim amando ea, quae amanda non sunt, 
 miseri sunt et miseriores cum fruuntur): nemo tamen beatus 
 est, qui eo quod amat non fruitur. Nam et ipsi, qui res non 
 amandas amant, non se beatos putant amando, sed fruendo. 
 Quisquis ergo fruitur eo, quod amat, uerumque et summum 
 bonum amat, quis eum beatum nisi miserrimus negat? Ipsum 
 autem uerum ac summum bonum Plato dicit Deum, unde uult 
 esse philosophum amatorem Dei, ut, quoniam philosophia ad 
 beatam uitam tendit, fruens Deo sit beatus qui Deum 
 amauerit.

CAPUT VIIII. 
 De ea philosophia, quae ad ueritatem fidei Christianae propius accessit. 
 Quicumque igitur philosophi de Deo summo et uero ista 
 senserunt, quod et rerum creatarum sit effector et lumen 
 cognoscendarum et bonum agendarum, quod ab illo nobis sit 
 et principium naturae et ueritas doctrinae et felicitas uitae, 
 siue Platonici adcommodatius nuncupentur, siue quodlibet 
 aliud sectae suae nomen inponant; siue tantummodo Ionici 
 generis, qui in eis praecipui fuerunt, ista senserint, sicut idem

 
 
 
 Plato et qui eum bene intellexerunt; siue etiam Italici, propter 
 Pythagoram et Pythagoreos et si qui forte alii eiusdem sententiae 
 indidem fuerunt; siue aliarum quoque gentium qui 
 sapientes uel philosophi habiti sunt, Atlantici Libyes, Aegyptii, 
 Indi, Persae, Chaldaei, Scythae, Galli, Hispani aliqui reperiuntur, 
 qui hoc uiderint ac docuerint: eos omnes ceteris anteponimus 
 eosque nobis propinquiores fatemur.

CAPUT X. 
 Quae sit inter philosophicas artes religiosi excellentia Christiani. 
 Quamuis enim homo Christianus litteris tantum ecclesiasticis 
 eruditus Platonicorum forte nomen ignoret, nec utrum duo 
 genera philosophorum extiterint in Graeca lingua, Ionicorum 
 et Italicorum, sciat: non tamen ita surdus est in rebus 
 humanis, ut nesciat philosophos uel studium sapientiae uel 
 ipsam sapientiam profiteri. Cauet eos tamen, qui secundum 
 elementa huius mundi philosophantur, non secundum Deum, 
 a quo ipse factus est mundus. Admonetur enim praecepto 
 apostolico fideliterque audit quod dictum est: Cauete ne 
 quis uos decipiat per philosophiam et inanem 
 seductionem secundum elementa mundi. Deinde ne 
 omnes tales esse arbitretur, audit ab eodem apostolo dici de 
 quibusdam: Quia quod notum est Dei, manifestum 
 est in illis; Deus enim illis manifestauit. Inuisibilia 
 enim eius a constitutione mundi per ea, quae

 

 

 

 
 
 
 facta sunt, intellecta conspiciuntur, sempiterna 
 quoque uirtus eius et diuinitas, et ubi Atheniensibus 
 loquens, cum rem magnam de Deo dixisset et quae a paucis 
 possit intellegi, quod in illo u i u i m u s et mouemur et 
 sumus, adiecit et ait: Sicut et uestri quidam dixerunt. 
 Nouit sane etiam ipsos, in quibus errant, cauere; ubi enim 
 dictum est, quod per ea, quae facta sunt, Deus illis manifestauit 
 intellectu conspicienda inuisibilia sua: ibi etiam dictum 
 est non illos ipsum Deum recte coluisse, quia et aliis rebus, 
 quibus non oportebat, diuinos honores illi uni tantum debitos 
 detulerunt: Quoniam cognoscentes Deum non sicut 
 Deum glorificauerunt aut gratias egerunt, sed 
 euanuerunt in cogitationibus suis et obscuratum 
 est cor insipiens eorum. Dicentes enim se esse 
 sapientes stulti facti sunt et inmutauerunt 
 gloriam incorruptibilis Dei in similitudinem imaginis 
 corruptibilis hominis et uolucrum et quadrupedum 
 et serpentium; ubi et Romanos et Graecos 
 et Aegyptios. qui de sapientiae nomine gloriati sunt, fecit 
 intellegi. Sed de hoc cum istis post modum disputabimus. 
 In quo autem nobis consentiunt de uno Deo huius uniuersitatis 
 auctore, qui non solum super omnia corpora est incorporeus, 
 uerum etiam super omnes animas incorruptibilis, principium 
 nostrum, lumen nostrum, bonum nostrum, in hoc eos 
 ceteris anteponimus. Nec, si litteras eorum Christianus ignorans 
 uerbis, quae non didicit, in disputatione non utitur, ut uel 
 naturalem Latine uel physicam Graece appellet eam partem, 
 in qua de naturae inquisitione tractatur. et rationalem siue 
 logicam, in qua quaeritur quonam modo ueritas percipi possit,

 

 
 
 
 et moralem uel ethicam, in qua de moribus agitur bonorumque 
 finibus adpetendis malorumque uitandis, ideo nescit ab uno 
 uero Deo adque optimo et naturam nobis esse, qua facti ad 
 eius imaginem sumus, et doctrinam, qua eum nosque nouerimus, 
 et gratiam, qua illi cohaerendo beati simus. Haec itaque 
 causa est quur istos ceteris praeferamus, quia, cum alii philosophi 
 ingenia sua studiaque contriuerint in requirendis rerum 
 causis, et quinam esset modus discendi adque uiuendi, isti 
 Deo cognito reppererunt ubi esset et causa constitutae uniuersitatis 
 et lux percipiendae ueritatis et fons bibendae felicitatis. 
 Siue ergo isti Platonici siue quicumque alii quarumlibet 
 gentium philosophi de Deo ista sentiunt, nobiscum sentiunt. 
 Sed ideo cum Platonicis magis agere placuit hanc 
 causam, quia eorum sunt litterae notiores. Nam et Graeci, 
 quorum lingua in gentibus praeminet, eas magna praedicatione 
 celebrarunt, et Latini permoti earum uel excellentia uel gloria, 
 ipsas libentius didicerunt adque in nostrum eloquium transferendo 
 nobiliores clarioresque fecerunt.

CAPUT XI. 
 Unde Plato eam intellegentiam potuerit adquirere, qua Christianae scientiae propinquauit. 
 Mirantur autem quidam nobis in Christi gratia sociati, cum 
 audiunt uel legunt Platonem de Deo ista sensisse, quae multum 
 congruere ueritati nostrae religionis agnoscunt. Unde nonnulli 
 putauerunt eum, quando perrexit in Aegyptum, Hieremiam 
 audisse prophetam uel scripturas propheticas in eadem peregrinatione 
 legisse; quorum quidem opinionem in quibusdam 
 libris meis posui. Sed diligenter subputata temporum ratio,

 

 

 
 
 
 quae chronica historia continetur, Platonem indicat a tempore, 
 quo prophetauit Hieremias, centum ferme annos postea natum 
 fuisse; qui cum octoginta et unum uixisset, ab anno mortis 
 eius usque ad id tempus, quo Ptolomaeus rex Aegypti scripturas 
 propheticas gentis Hebraeorum de Iudaea poposcit et 
 per septuaginta uiros Hebraeos, qui etiam Graecam linguam 
 nouerant, interpretandas habendasque curauit, anni reperiuntur 
 ferme sexaginta. Quapropter in illa peregrinatione sua Plato 
 nec Hieremiam uidere potuit tanto ante defunctum, nec easdem 
 scripturas legere, quae nondum fuerant in Graecam linguam 
 translatae, qua ille pollebat; nisi forte, quia fuit acerrimi 
 studii, sicut Aegyptias, ita et istas per interpretem didicit, 
 non ut scribendo transferret (quod Ptolomaeus pro ingenti 
 beneficio, qui a regia potestate etiam timeri poterat, meruisse 
 perhibetur, sed ut conloquendo quid continerent, quantum 
 capere posset, addisceret. Hoc ut existimetur, illa suadere 
 uidentur indicia, quod liber geneseos sic incipit: In principio 
 fecit Deus caelum et terram. Terra autem erat inuisibilis 
 et inconposita, et tenebrae [erant] super 
 abyssum, et spiritus Dei superferebatur super 
 aquam; in Timaeo autem Plato, quem librum de mundi 
 constitutione conscripsit, Deum dicit in illo opere terram primo 
 ignemque iunxisse. Manifestum est autem, quod igni tribuat 
 caeli locum: habet ergo haec sententia quandam illius similitudinem, 
 qua dictum est: In principio fecit Deus 
 caelum et terram. Deinde illa duo media, quibus interpositis 
 sibimet haec extrema copularentur, aquam dicit et

 

 
 
 
 aerem; unde putatur sic intellexisse quod scriptum est: 
 spiritus Dei superferebatur super aquam. Parum 
 quippe adtendens quo more soleat illa scriptura appellare 
 spiritum Dei, quoniam et aer spiritus dicitur, quattuor opinatus 
 elementa loco illo commemorata uideri potest Deinde 
 quod Plato dicit amatorem Dei esse philosophum, nihil sic 
 illis sacris litteris flagrat; et maxime illud (quod et me 
 plurimum adducit, ut paene adsentiar Platonem illorum 
 librorum expertem non fuisse), quod, cum ad sanctum Moysen 
 ita uerba Dei per angelum perferantur, ut quaerenti quod sit 
 nomen eius, qui eum pergere praecipiebat ad populum Hebraeum 
 ex Aegypto liberandum, respondeatur: Ego sum qui sum, 
 et dices filiis Israel: Qui est, misit me ad uos, 
 tamquam in eius conparatione, qui uere est quia incommutabilis 
 est, ea quae mutabilia facta sunt non sint, uehementer 
 hoc Plato tenuit et diligentissime commendauit. Et nescio 
 utrum hoc uspiam reperiatur in libris eorum, qui ante Platonem 
 fuerunt, nisi ubi dictum est: Ego sum qui sum, et dices 
 eis: Qui est, misit me ad uos.

CAPUT XII. 
 Quod etiam Platonici, licet de uno uero Deo bene senserint, multis tamen dis sacra facienda censuerint. 
 Sed undecumque ille ista didicerit, siue praecedentibus eum 
 ueterum libris siue potius, quo modo dicit apostolus, quia 
 quod notum est Dei manifestum est in illis; Deus

 

 
 
 
 enim illis manifestauit; inuisibilia enim eius a 
 constitutione mundi per ea, quae facta sunt, intellecta 
 conspiciuntur, sempiterna quoque uirtus 
 eius et diuinitas: nunc non inmerito me Platonicos philosophos 
 elegisse cum quibus agam, quod in ista quaestione, 
 quam modo suscepimus, agitur de naturali theologia, utrum 
 propter felicitatem, quae post mortem futura est, uni Deo an 
 pluribus sacra facere oporteat, satis, ut existimo, exposui. 
 Ideo quippe hos potissimum elegi, quoniam de uno Deo qui 
 fecit caelum et terram, quanto melius senserunt, tanto ceteris 
 gloriosiores et inlustriores habentur, in tantum aliis praelati 
 iudicio posterorum, ut, cum Aristoteles, Platonis discipulus, 
 uir excellentis ingenii et eloquio Platoni quidem inpar, sed 
 multos facile superans, cum sectam Peripateticam condidisset, 
 quod deambulans disputare consueuerat, plurimosque discipulos 
 praeclara fama excellens uiuo adhuc praeceptore in suam 
 haeresim congregasset, post mortem uero Platonis Speusippus, 
 sororis eius filius, et Xenocrates, dilectus eius discipulus, in 
 scholam eius, quae Academia uocabatur, eidem successissent 
 adque ob hoc et ipsi et eorum successores Academici appellarentur, 
 recentiores tamen philosophi nobilissimi, quibus Plato 
 sectandus placuit, noluerint se dici Peripateticos aut Academicos, 
 sed Platonicos. Ex quibus sunt ualde nobilitati 
 Graeci Plotinus, Iamblichus, Porphyrius; in utraque autem 
 lingua, id est et Graeca et Latina, Apuleius Afer extitit Platonicus 
 nobilis. Sed hi omnes et ceteri eius modi et ipse 
 Plato dis plurimis esse sacra facienda putauerunt.

CAPUT XIII. 
 De sententia Platonis, qua definiuit deos non esse nisi bonos amicosque uirtutum. 
 Quamquam ergo a nobis et in aliis multis rebus magnisque 
 dissentiant, in hoc tamen, quod modo posui, quia neque parua 
 res est et inde nunc quaestio est, primum ab eis quaero, 
 quibus dis istum cultum exhibendum arbitrentur, utrum bonis 
 an malis an et bonis et malis. Sed habemus Platonis sententiam 
 dicentis omnes deos bonos esse nec esse omnino 
 ullum deorum malum. Consequens est igitur, ut bonis haec 
 exhibenda intellegantur; tunc enim dis exhibentur, quoniam 
 nec di erunt, si boni non erunt. Hoc si ita est, (nam de dis 
 quid aliud decet credere?) illa profecto uacuatur opinio, qua 
 nonnulli putant deos malos sacris placandos esse, ne laedant, 
 bonos autem, ut adiuuent, inuocandos. Mali enim nulli sunt 
 di; bonis porro debitus, ut dicunt, honor sacrorum est 
 deferendus. Qui sunt ergo illi, qui ludos scaenicos amant 
 eosque diuinis rebus adiungi et suis honoribus flagitant exhiberi? 
 quorum uis non eos indicat nullos, sed iste adfectus 
 nimirum indicat malos. Quid enim de ludis scaenicis Plato 
 senserit, notum est, cum poetas ipsos, quod tam indigna 
 deorum maiestate adque bonitate carmina conposuerint, censet 
 ciuitate pellendos. Qui sunt igitur isti di, qui de scaenicis 
 ludis cum ipso Platone contendunt? Ille quippe non patitur 
 deos falsis criminibus infamari; isti eisdem criminibus suos 
 honores celebrari iubent. Denique isti cum eosdem ludos instaurari 
 praeciperent, poscentes turpia etiam maligna gesserunt, 
 Tito Latinio auferentes filium et inmittentes morbum, quod 
 eorum abnuisset imperium, eumque morbum retrahentes, cum

 
 
 
 iussa conplesset; iste autem illos nec tam malos. timendos 
 putat, sed suae sententiae robur constantissime retinens omnes 
 poetarum sacrilegas nugas, quibus illi inmunditiae societate 
 oblectantur, a populo bene instituto remouere non dubitat. 
 Hunc autem Platonem, quod iam in secundo libro commemoraui, 
 inter semideos Labeo ponit. Qui Labeo numina mala 
 uictimis cruentis adque huius modi supplicationibus placari 
 existimat, bona uero ludis et talibus quasi ad laetitiam pertinentibus 
 rebus. Quid est ergo quod semideus Plato non 
 semideis, sed deis, et hoc bonis, illa oblectamenta, quia 
 iudicat turpia, tam constanter audet auferre? Qui sane di 
 refellunt sententiam Labeonis; nam, se in Latinio non lasciuos 
 tantum adque ludibundos, sed etiam saeuos terribilesque monstrarunt. 
 Exponant ergo nobis ista Platonici, qui omnes deos 
 secundum auctoris sui sententiam bonos et honestos et uirtutibus 
 sapientium socios esse arbitrantur aliterque de ullo 
 deorum sentiri nefas habent. Exponimus, inquiunt. Adtente 
 igitur audiamus.

CAPUT XIIII. 
 De opinione eorum, qui rationales animas trium generum esse dixerunt, id est in dis caelestibus, in daemonibus aeriis et in hominibus terrenis. 
 Omnium, inquiunt, animalium, in quibus est anima rationalis, 
 tripertita diuisio est, in deos, homines, daemones. Di 
 excelsissimum locum tenent, homines infimum, daemones 
 medium. Nam deorum sedes in caelo est, hominum in terra, 
 in aere daemonum. Sicut eis diuersa dignitas est locorum. 
 ita etiam naturarum. Proinde di sunt hominibus daemonibusque

 

 
 
 
 potiores; homines uero infra deos et daemones constituti sunt, 
 ut elementorum ordine, sic differentia meritorum. Daemones 
 igitur medii, quem ad modum dis, quibus inferius habitant, 
 postponendi, ita hominibus, quibus superius, praeferendi sunt. 
 Habent enim cum dis communem inmortalitatem corporum, 
 animorum autem cum hominibus passiones. Quapropter non 
 est mirum, inquiunt, si etiam ludorum obscenitatibus et 
 poetarum figmentis delectantur, quando quidem humanis 
 capiuntur adfectibus, a quibus di longe absunt et modis omnibus 
 alieni sunt. Ex quo colligitur, Platonem poetica detestando 
 et prohibendo figmenta non deos, qui omnes boni et 
 excelsi sunt, priuasse ludorum scaenicorum uoluptate, sed 
 daemones. 
 
 Haec si ita sunt (quae licet aput alios quoque reperiantur, 
 Apuleius tamen Platonicus Madaurensis de hac re sola unum 
 scripsit librum, cuius esse titulum uoluit \'de deo Socratis\', 
 ubi disserit et exponit, ex quo genere numinum Socrates 
 habebat adiunctum et amicitia quadam conciliatum, a quo 
 perhibetur solitus admoneri, ut desisteret ab agendo, quando 
 id quod agere uolebat, non prospere fuerat euenturum; dicit 
 enim apertissime et copiosissime adserit non illum deum 
 fuisse, sed daemonem, diligenti disputatione pertractans istam 
 Platonis de deorum sublimitate et hominum humilitate et 
 daemonum medietate sententiam) — haec ergo si ita sunt, 
 quonam modo ausus est Plato, etiamsi non dis, quos ab omni 
 humana contagione semouit, certe ipsis daemonibus poetas 
 urbe pellendo auferre theatricas uoluptates, nisi quia hoc 
 pacto admonuit animum humanum, quamuis adhuc in his

 

 
 
 
 moribundis membris positum, pro splendore honestatis inpura 
 daemonum iussa contemnere eorumque inmunditiam detestari? 
 Nam si Plato haec honestissime arguit et prohibuit, profecto 
 daemones turpissime poposcerunt adque iusserunt. Aut ergo 
 fallitur Apuleius et non ex isto genere numinum habuit amicum 
 Socrates aut contraria inter se sentit Plato modo daemones 
 honorando, modo eorum delicias a ciuitate bene morata 
 remouendo, aut non est Socrati amicitia daemonis gratulanda, 
 de qua usque adeo et ipse Apuleius erubuit, ut de deo 
 Socratis praenotaret librum, quem secundum suam disputationem, 
 qua deos a daemonibus tam diligenter copioseque 
 discernit, non appellare de deo, sed de daemone Socratis 
 debuit. Maluit autem hoc in ipsa disputatione quam in titulo 
 libri ponere. Ita enim per sanam doctrinam, quae humanis 
 rebus inluxit, omnes uel paene omnes daemonum nomen exhorrent, 
 ut, quisquis ante disputationem Apulei, qua daemonum 
 dignitas commendatur, titulum libri de daemone Socratis 
 legeret, nequaquam illum hominem sanum fuisse sentiret. 
 Quid autem etiam ipse Apuleius quod in daemonibus laudaret 
 inuenit praeter subtilitatem et firmitatem corporum et habitationis 
 altiorem locum? Nam de moribus eorum, cum de 
 omnibus generaliter loqueretur, non solum nihil boni dixit, 
 sed etiam plurimum mali. Denique lecto illo libro prorsus 
 nemo miratur eos etiam scaenicam turpitudinem in rebus 
 diuinis habere uoluisse, et cum deos se putari uelint, deorum 
 criminibus oblectari potuisse, et quidquid in eorum sacris 
 obscena sollemnitate seu turpi crudelitate uel ridetur uel 
 horretur, eorum adfectibus conuenire.

CAPUT XV. 
 Quod neque propter aeria corpora neque propter superiora habitacula daemones hominibus antecellant. 
 Quam ob rem absit ut ista considerans animus ueraciter 
 religiosus et uero Deo subditus ideo arbitretur daemones se 
 ipso esse meliores, quod habeant corpora meliora. Alioquin 
 multas sibi et bestias praelaturus est, quae nos et acrimonia 
 sensuum et motu facillimo adque celerrimo et ualentia uirium 
 et annosissima firmitate corporum uincunt. Quis hominum 
 uidendo aequabitur aquilis et uulturibus? quis odorando 
 canibus? quis uelocitate leporibus, carnis, omnibus auibus? 
 quis multum ualendo leonibus et elephantis? quis diu uiuendo 
 serpentibus, qui etiam deposita tunica senectutem deponere 
 adque in iuuentam redire perhibentur? Sed sicut his omnibus 
 ratiocinando et intellegendo meliores sumus, ita etiam daemonibus 
 bene adque honeste uiuendo meliores esse debemus. 
 Ob hoc enim et prouidentia diuina eis, quibus nos constat 
 esse potiores, data sunt quaedam potiora corporum munera, 
 ut illud, quo eis praeponimur, etiam isto modo nobis commendaretur 
 multo maiore cura excolendum esse quam corpus, 
 ipsamque excellentiam corporalem, quam daemones habere 
 nossemus, prae bonitate uitae, qua illis anteponimur, contemnere 
 disceremus, habituri et nos inmortalitatem corporum, 
 non quam suppliciorum aeternitas torqueat, sed quam puritas 
 praecedat animorum. 
 
 Iam uero de loci altitudine, quod daemones in aere, nos 
 autem habitamus in terra, ita permoueri, ut hinc eos nobis 
 esse praeponendos existimemus, omnino ridiculum est. Hoc

 
 
 
 enim pacto nobis et omnia uolatilia praeponimus. At enim 
 uolatilia cum uolando fatigantur uel reficiendum alimentis 
 corpus habent, terram repetunt uel ad requiem uel ad pastum, 
 quod daemones, inquiunt, non faciunt. Numquid ergo placet 
 eis, ut uolatilia nobis, daemones autem etiam uolatilibus antecellant? 
 Quod si dementissimum est opinari, nihil est quod 
 de habitatione superioris elementi dignos esse daemones existimemus, 
 quibus nos religionis adfectu subdere debeamus. 
 Sicut enim fieri potuit, ut aeriae uolucres terrestribus nobis 
 non solum non praeferantur, uerum etiam subiciantur propter 
 rationalis animae, quae in nobis est, dignitatem: ita fieri 
 potuit, ut daemones, quamuis magis aerii sint, terrestribus 
 nobis non ideo meliores sint, quia est aer quam terra superior; 
 sed ideo eis homines praeferendi sint, quoniam spei piorum 
 hominum nequaquam illorum desperatio conparanda est. Nam 
 et illa ratio Platonis, qua elementa quattuor proportione contexit 
 adque ordinat, ita duobus extremis, igni mobilissimo et 
 terrae inmobili, media duo, aerem et aquam, interserens, ut, 
 quanto est aer aquis et aere ignis, tanto et aquae superiores 
 sint terris, satis nos admonet animalium merita non pro 
 elementorum gradibus aestimare. Et ipse quippe Apuleius cum 
 ceteris terrestre animal hominem dicit, qui tamen longe praeponitur 
 animalibus aquatilibus, cum ipsas aquas terris praeponat 
 Plato: ut intellegant, non eundem ordinem tenendum, 
 cum agitur de meritis animarum, qui uidetur esse ordo in 
 gradibus corporum; sed fieri posse, ut inferius corpus anima 
 melior inhabitet deteriorque superius.

CAPUT XVI. 
 Quid de moribus adque actionibus daemonum Apuleius Platonicus senserit. 
 De moribus ergo daemonum cum idem Platonicus loqueretur, 
 dixit eos eisdem quibus homines animi perturbationibus agitari, 
 inritari iniuriis, obsequiis donisque placari, gaudere honoribus, 
 diuersis sacrorum ritibus oblectari et in eis si quid neglectum 
 fuerit commoueri. Inter cetera etiam dicit ad eos pertinere 
 diuinationes augurum, aruspicum, uatum adque somniorum; 
 ab his quoque esse miracula magorum. Breuiter autem eos 
 definiens ait daemones esse genere animalia, animo passiua, 
 mente rationalia, corpore aeria, tempore aeterna; horum uero 
 quinque tria priora illis esse quae nobis, quartum proprium, 
 quintum eos cum dis habere commune. Sed uideo trium 
 superiorum, quae nobiscum habent, duo etiam cum dis habere. 
 Animalia quippe esse dicit et deos, suaque cuique elementa 
 distribuens in terrestribus animalibus nos posuit cum ceteris 
 quae in terra uiuunt et sentiunt, in aquatilibus pisces et alia 
 natatilia, in aeriis daemones, in aetheriis deos. Ac per hoc 
 quod daemones genere sunt animalia, non solum eis cum 
 hominibus, uerum etiam cum dis pecoribusque commune est; 
 quod mente rationalia, cum dis et hominibus; quod tempore 
 aeterna, cum dis solis; quod animo passiua, cum hominibus 
 solis; quod corpore aeria, ipsi sunt soli. Proinde quod genere 
 sunt animalia, non est magnum, quia hoc sunt et pecora;

 

 
 
 
 quod mente rationalia, non est supra nos, quia sumus et nos; 
 quod tempore aeterna, quid boni est, si non beata? Melior 
 est enim temporalis felicitas quam misera aeternitas. Quod 
 animo passiua, quo modo supra nos est, quando et nos hoc 
 sumus, nec ita esset, nisi miseri essemus? Quod corpore aeria, 
 quanti aestimandum est, cum omni corpori praeferatur animae 
 qualiscumque natura, et ideo religionis cultus, qui debetur 
 ex animo, nequaquam debeatur ei rei, quae inferior est animo? 
 Porro si inter illa, quae daemonum esse dicit, adnumeraret 
 uirtutem, sapientiam, felicitatem et haec eos diceret habere 
 cum dis aeterna adque communia, profecto aliquid diceret 
 exoptandum magnique pendendum; nec sic eos tamen propter 
 haec tamquam Deum colere deberemus, sed potius ipsum, a 
 quo haec illos accepisse nossemus. Quanto minus nunc honore 
 diuino aeria digna sunt animalia, ad hoc rationalia ut misera 
 esse possint, ad hoc passiua ut misera sint, ad hoc aeterna 
 ut miseriam finire non possint!

CAPUT XVII. 
 An dignum sit eos spiritus ab homine coli, a quorum uitiis eum oporteat liberari. 
 Quapropter, ut omittam cetera et hoc solum pertractem, 
 quod nobiscum daemones dixit habere commune, id est animi 
 passiones, si omnia quattuor elementa suis animalibus plena 
 sunt, inmortalibus ignis et aer, mortalibus aqua et terra, 
 quaero quur animi daemonum passionum turbelis et tempestatibus 
 agitentur. Perturbatio est enim, quae Graece πάϑος 

 
 
 
 dicitur; unde illa uoluit uocare animo passiua, quia uerbum 
 de uerbo πάϑος passio diceretur motus animi contra rationem. 
 Quur ergo sunt ista in animis daemonum, quae in pecoribus 
 non sunt? Quoniam si quid in pecore simile apparet, non est 
 perturbatio, quia non est contra rationem, qua pecora carent. 
 In hominibus autem ut sint istae perturbationes, facit hoc 
 stultitia uel miseria; nondum enim sumus in illa perfectione 
 sapientiae beati, quae nobis ab hac mortalitate liberatis in 
 fine promittitur. Deos uero ideo dicunt istas pel\'turbationes 
 non perpeti, quia non solum aeterni, uerum etiam beati sunt. 
 Easdem quippe animas rationales etiam ipsos habere perhibent, 
 sed ab omni labe ac peste purissimas. Quam ob rem si propterea 
 di non perturbantur, quod animalia sunt beata, non 
 misera, et propterea pecora non perturbantur, quod animalia 
 sunt, quae nec beata possunt esse nec misera: restat ut 
 daemones sicut homines ideo perturbentur, quod animalia 
 sunt non beata, sed misera. 
 
 [XVII.] Qua igitur insipientia uel potius amentia per aliquam 
 religionem daemonibus subdimur, cum per ueram religionem 
 ab ea uitiositate, in qua illis sumus similes, liberemur? Cum 
 enim daemones, quod et iste Apuleius, quamuis eis plurimum 
 parcat et diuinis honoribus dignos censeat, tamen cogitur 
 confiteri, ira instigentur, nobis uera religio praecipit, ne ira 
 instigemur, sed ei potius resistamus. Cum daemones donis 
 inuitentur, nobis uera religio praecipit, ne cuiquam donorum 
 acceptione faueamus. Cum daemones honoribus mulceantur, 
 nobis uera religio praecipit, ut talibus nullo modo moueamur.

 
 
 
 Cum daemones quorundam hominum osores, quorundam amatores 
 sint, non prudenti tranquilloque iudicio, sed animo ut 
 appellat ipse passiuo, nobis uera religio praecipit, ut nostros 
 etiam diligamus inimicos. Postremo omnem motum cordis et 
 salum mentis omnesque turbelas et tempestates animi, quibus 
 daemones aestuare adque fluctuare adserit, nos uera religio 
 deponere iubet. Quae igitur causa est nisi stultitia errorque 
 mirabilis, ut ei te facias uenerando humilem, cui te cupias 
 uiuendo dissimilem; et religione colas, quem imitari nolis, 
 cum religionis summa sit imitari quem colis?

CAPUT XVIII. 
 Qualis religio sit, in qua docetur, quod homines, ut commendentur dis bonis, daemonibus uti debeant aduocatis. 
 Frustra igitur eis Apuleius, et quicumque ita sentiunt, hunc 
 detulit honorem, sic eos in aere medios inter aetherium caelum 
 terramque constituens, ut, quoniam nullus deus miscetur 
 homini, quod Platonem dixisse perhibent, isti ad deos perferant 
 preces hominum et inde ad homines inpetrata quae 
 poscunt. Indignum enim putauerunt qui ista crediderunt 
 misceri homines dis et deos hominibus; dignum autem misceri 
 daemones et dis et hominibus, hinc petita qui adlegent, inde 
 concessa qui adportent; ut uidelicet homo castus et ab artium 
 magicarum sceleribus alienus eos patronos adhibeat, per quos 
 illum di exaudiant, qui haec amant, quae ille non amando

 

 
 
 
 fit dignior, quem facilius et libentius exaudire debeant. Amant 
 quippe illi scaenicas turpitudines, quas non amat pudicitia; 
 amant in maleficiis magorum \'mille nocendi artes,\' quas non 
 amat innocentia. Ergo et pudicitia et innocentia si quid ab 
 dis inpetrare uoluerit, non poterit suis meritis nisi suis interuenientibus 
 inimicis. Non est quod iste poetica figmenta et 
 theatrica ludibria iustificare conetur. Habemus contra ista 
 magistrum eorum et tantae aput eos auctoritatis Platonem, 
 si pudor humanus ita de se male meretur, ut non solum 
 diligat turpia, uerum etiam diuinitati existimet grata.

CAPUT XVIIII. 
 De inpietate artis magicae, quae patrocinio nititur spirituum malignorum. 
 * Porro aduersus magicas artes, de quibus quosdam nimis 
 infelices et nimis inpios etiam gloriari libet, nonne ipsam 
 publicam lucem testem citabo? Quur enim tam grauiter ista 
 plectuntur seueritate legum, si opera sunt numinum colendorum? 
 An forte istas leges Christiani instituerunt, quibus 
 artes magicae puniuntur? Secundum quem alium sensum, nisi 
 quod haec maleficia generi humano perniciosa esse non dubium 
 est, ait poeta clarissimus: 

 
 Testor, cara, deos et te, germana, tuumque 
 Dulce caput, magicas inuitam accingier artes? 
 

 Illud etiam, quod alio loco de his artibus dicit: 

 
 Adque satas alio uidi traducere messes, 
 

 eo quod hac pestifera scelerataque doctrina fructus alieni in 
 alias terras transferri perhibentur, nonne in duodecim tabulis,

 

 

 

 
 
 
 id est Romanorum antiquissimis legibus, Cicero commemorat 
 esse conscriptum et ei, qui hoc fecerit, supplicium constitutum? 
 Postremo Apuleius ipse numquid aput Christianos iudices 
 de magicis artibus accusatus est? Quas utique sibi obiectas 
 si diuinas et pias esse nouerat et diuinarum potestatum 
 operibus congruas, non solum eas confiteri debuit, sed etiam 
 profiteri, leges culpans potius, quibus haec prohiberentur et 
 damnanda putarentur, quae haberi miranda et ueneranda 
 oporteret. Ita enim uel sententiam suam persuaderet iudicibus, 
 uel, si illi secundum iniquas leges saperent eumque talia 
 praedicantem adque laudantem morte multarent, digna animae 
 illius daemones dona rependerent, pro quorum diuinis operibus 
 praedicandis humanam uitam sibi adimi non timeret; sicut 
 martyres nostri, cum eis pro crimine obiceretur Christiana 
 religio, qua nouerant se fieri saluos et gloriosissimos inaeternum, 
 non eam negando temporales poenas euadere delegerunt, 
 sed potius confitendo profitendo praedicando et pro 
 hac omnia fideliter fortiterque tolerando et cum pia securitate 
 moriendo leges, quibus prohibebatur, erubescere conpulerunt 
 mutarique fecerunt. Huius autem philosophi Platonici copiosissima 
 et disertissima extat oratio, qua crimen artium magicarum 
 a se alienum esse defendit seque aliter non uult innocentem 
 uideri nisi ea negando, quae non possunt ab innocente 
 committi. At omnia miracula magorum, quos recte sentit esse 
 damnandos, doctrinis fiunt et operibus daemonum, quos uiderit 
 quur censeat honorandos, eos necessarios adserens perferendis 
 ad deos precibus nostris, quorum debemus opera deuitare, si 
 ad Deum uerum preces nostras uolumus peruenire. Deinde 
 quaero, quales preces hominum dis bonis per daemones

 

 
 
 
 adlegari putat, magicas an licitas? Si magicas, nolunt tales; si 
 licitas, nolunt per tales. Si autem peccator paenitens preces 
 fundit, maxime si aliquid magicum admisit, itane tandem illis 
 intercedentibus accipit ueniam, quibus inpellentibus aut 
 fauentibus se cecidisse plangit in culpam? an et ipsi daemones, 
 ut possint paenitentibus mereri indulgentiam, priores agunt, 
 quod eos deceperint, paenitentiam? Hoc nemo umquam de 
 daemonibus dixit, quia, si ita esset, nequaquam sibi auderent 
 diuinos honores expetere, qui paenitendo desiderarent ad gratiam 
 ueniae peruenire. Ibi enim est detestanda superbia, hic humilitas 
 miseranda.

CAPUT XX. 
 An credendum sit quod di boni libentius daemonibus quam hominibus misceantur. 
 At enim urgens causa et artissima cogit daemones medios 
 inter deos et homines agere, ut ab hominibus adferant desiderata, 
 et a dis referant inpetrata. Quaenam tandem ista causa 
 est et quanta necessitas? Quia nullus, inquiunt, Deus miscetur 
 homini. Praeclara igitur sanctitas Dei, qui non miscetur 
 homini supplicanti, et miscetur daemoni adroganti; non miscetur 
 homini paenitenti, et miscetur daemoni decipienti; non 
 miscetur homini confugienti ad diuinitatem, et miscetur 
 daemoni fingenti diuinitatem; non miscetur homini petenti 
 indulgentiam, et miscetur daemoni suadenti nequitiam; non 
 miscetur homini per philosophicos libros poetas de bene instituta 
 ciuitate pellenti, et miscetur daemoni a principibus et 
 pontificibus ciuitatis per scaenicos ludos poetarum ludibria

 

 
 
 
 requirenti; non miscetur homini deorum crimina fingere prohibenti, 
 et miscetur daemoni se falsis deorum criminibus 
 oblectanti; non miscetur homini magorum scelera iustis legibus 
 punienti, et miscetur daemoni magicas artes docenti et 
 inplenti; non miscetur homini imitationem daemonis fugienti, 
 et miscetur daemoni deceptionem hominis aucupanti.

CAPUT XXI. 
 An daemonibus nuntiis et interpretibus di utantur fallique se ab eis aut ignorent aut uelint. 
 Sed nimirum tantae huius absurditatis et indignitatis est 
 magna necessitas, quod scilicet deos aetherios humana curantes 
 quid terrestres homines agerent utique lateret, nisi daemones 
 aerii nuntiarent; quoniam aether longe a terra est alteque 
 suspensus, aer uero aetheri terraeque contiguus.s o mirabilem 
 sapientiam! Quid aliud de dis isti sentiunt, quos omnes 
 optimos uolunt, nisi eos et humana curare, ne cultu uideantur 
 indigni, et propter elementorum distantiam humana nescire, 
 ut credantur daemones necessarii et ob hoc etiam ipsi putentur 
 colendi, per quos di possint et quid in rebus humanis 
 agatur addiscere et ubi oportet hominibus subuenire? Hoc si 
 ita est, dis istis bonis magis notus est daemon per corpus 
 uicinum quam homo per animum bonum.s o multum dolenda 
 necessitas, an potius inridenda uel detestanda uanitas, ne sit 
 uana diuinitas! Si enim animo ab obstaculo corporis libero 
 animum nostrum uidere di possunt, non ad hoc indigent 
 daemonibus nuntiis; si autem animorum indicia corporalia. 
 qualia sunt locutio uultus motus, per corpus suum aetherii

 
 
 
 di sentiunt et inde colligunt quid etiam daemones nuntient, 
 possunt et mendaciis daemonum decipi. Porro si deorum 
 diuinitas a daemonibus non potest falli, eadem diuinitate quod 
 agimus non potest ignorari. 
 
 Vellem autem mihi isti dicerent, utrum dis daemones 
 nuntiauerint de criminibus deorum poetica Platoni displicere 
 figmenta et sibi ea placere celauerint, an utrumque occultauerint 
 deosque esse maluerint totius rei huius ignaros, an 
 utrumque indicauerint, et religiosam erga deos Platonis 
 prudentiam et in deos iniuriosam libidinem suam, an sententiam 
 quidem Platonis, qua noluit deos per inpiam licentiam 
 poetarum falsis criminibus infamari, ignotam dis esse 
 uoluerint, suam uero nequitiam, qua ludos scaenicos amant, 
 quibus illa deorum dedecora celebrantur, prodere non erubuerint 
 uel timuerint. Horum quattuor. quae interrogando proposui, 
 quodlibet eligant et in quolibet eorum quantum mali de dis 
 bonis opinentur adtendant. Si enim primum elegerint, confessuri 
 sunt non licuisse dis bonis habitare cum bono Platone, 
 quando eorum iniurias prohibebat, et habitasse cum daemonibus 
 malis, quando eorum iniuriis exultabant, cum di boni 
 hominem bonum longe a se positum non nisi per malos 
 daemones nossent, quos uicinos nosse non possent. Si autem 
 secundum elegerint et utrumque occultatum a daemonibus 
 dixerint, ut di omnino nescirent et Platonis religiosissimam 
 legem et daemonum sacrilegam delectationem: quid in rebus 
 humanis per internuntios daemones di nosse utiliter possunt, 
 quando illa nesciunt, quae in honorem bonorum deorum religione 
 bonorum hominum contra libidinem malorum daemonum 
 decernuntur? Si uero tertium elegerint et non solum sententiam 
 Platonis deorum iniurias prohibentem, sed etiam

 
 
 
 daemonum nequitiam deorum iniuriis exultantem per eosdem 
 daemones nuntios dis innotuisse responderint: hoc nuntiare 
 est an insultare? et di utrumque sic audiunt, sic utrumque 
 cognoscunt, ut non solum malignos daemones deorum dignitati 
 et Platonis religioni contraria cupientes adque facientes 
 a suo accessu non arceant, uerum etiam per illos malos propinquos 
 Platoni bono longinquo dona transmittant? sic enim 
 eos elementorum quasi catenata series conligauit, ut illis, a 
 quibus criminantur, coniungi possint, huic, a quo defenduntur, 
 non possint, utrumque scientes, sed aeris et terrae transmutare 
 pondera non ualentes. Iam, quod reliquum est, si quartum 
 elegerint, peius est ceteris. Quis enim ferat, si poetarum de 
 dis inmortalibus criminosa figmenta et theatrorum indigna 
 ludibria suamque in his omnibus ardentissimam cupiditatem 
 et suauissimam uoluptatem dis daemones nuntiauerunt, et 
 quod Plato philosophica grauitate de optima re publica haec 
 omnia censuit remouenda tacuerunt; ut iam di boni per tales 
 nuntios nosse cogantur mala pessimorum, nec aliena, sed 
 eorundem nuntiorum, adque his contraria non sinantur nosse 
 bona philosophorum, cum illa sint in iniuriam, ista in honorem 
 ipsorum deorum?

CAPUT XXII. 
 De abiciendo cultu daemonum contra Apuleium. 
 Quia igitur nihil istorum quattuor eligendum est, ne in 
 quolibet eorum de dis tam male sentiatur, restat, ut nullo 
 modo credendum sit, quod Apuleius persuadere nititur et 
 quicumque alii sunt eiusdem sententiae philosophi, ita esse 
 medios daemones inter deos et homines tamquam internuntios

 
 
 
 et interpretes, qui hinc ferant petitiones nostras, inde referant 
 deorum subpetias; sed esse spiritus nocendi cupidissimos, a 
 iustitia penitus alienos, superbia tumidos, inuidentia liuidos, 
 fallacia callidos, qui in hoc quidem aere habitant, quia de 
 caeli superioris sublimitate deiecti merito inregressibilis transgressionis 
 in hoc sibi congruo uelut carcere praedamnati sunt; 
 nec tamen, quia supra terras et aquas aeri locus est, ideo et 
 ipsi sunt meritis superiores hominibus, qui eos non terreno 
 corpore, sed electo in auxilium Deo uero pia mente facillime 
 superant. Sed multis plane participatione uerae religionis indignis 
 tamquam captis subditisque dominantur, quorum maximae 
 parti mirabilibus et fallacibus signis siue factorum siue praedictorum 
 deos se esse persuaserunt. Quibusdam uero uitia 
 eorum aliquanto adtentius et diligentius intuentibus non potuerunt 
 persuadere quod di sint, adque inter deos et homines 
 internuntios ac beneficiorum inpetratores se esse finxerunt; si 
 tamen non istum saltem honorem homines eis deferendum putarunt, 
 qui illos nec deos esse credebant, quia malos uidebant, 
 deos autem omnes bonos uolebant, nec audebant tamen 
 omnino indignos dicere honore diuino, maxime ne offenderent 
 populos, a quibus eis cernebant inueterata superstitione per 
 tot sacra et templa seruiri.

CAPUT XXIII. 
 Quid Hermes Trismegistus de idolatria senserit et unde scire potuerit superstitiones Aegyptias auferendas. 
 Nam diuersa de illis Hermes Aegyptius, quem Trismegistum 
 uocant, sensit et scripsit. Apuleius enim deos quidem 
 illos negat; sed cum dicit ita inter deos et homines quadam 
 medietate uersari, ut hominibus aput ipsos deos necessarii 
 uideantur, cultum eorum a supernorum deorum religione non 
 separat. Ille autem Aegyptius alios deos esse dicit a summo 
 Deo factos, alios ab hominibus. Hoc qui audit, sicut a me 
 positum est, putat dici de simulacris, quia opera sunt manuum 
 hominum; at ille uisibilia et contrectabilia simulacra uelut 
 corpora deorum esse adserit; inesse autem his quosdam spiritus 
 inuitatos, qui ualeant aliquid siue ad nocendum siue ad 
 desideria nonnulla conplenda eorum, a quibus eis diuini honores 
 et cultus obsequia deferuntur. Hos ergo spiritus inuisibiles 
 per artem quandam uisibilibus rebus corporalis materiae 
 copulare, ut sint quasi animata corpora illis spiritibus 
 dicata et subdita simulacra, hoc esse dicit deos facere eamque 
 magnam et mirabilem deos faciendi accepisse homines 
 potestatem. Huius Aegyptii uerba, sicut in nostram linguam 
 interpretata sunt, ponam. \'Et quoniam de cognatione, inquit, 
 et consortio hominum deorumque nobis indicitur sermo,

 

 
 
 
 potestatem hominis, o Asclepi, uimque cognosce. Dominus, inquit, 
 et Pater uel quod est summum Deus ut effector est deorum 
 caelestium, ita homo fictor est deorum, qui in templis sunt 
 humana proximitate contenti.\' Et paulo post: \'Ita humanitas, 
 inquit, semper memor naturae et originis suae in illa diui- 
 . nitatis imitatione perseuerat, ut, sicuti Pater ac Dominus, ut 
 sui similes essent, deos fecit aeternos, ita humanitas deos 
 suos ex sui uultus similitudine figuraret.\' Hic cum Asclepius, 
 ad quem maxime loquebatur, ei respondisset adque dixisset: 
 \'Statuas dicis, o Trismegiste?) tum ille: \'Statuas, inquit, o 
 Asclepi, uides quatenus tu ipse diffidas; statuas animatas 
 sensu et spiritu plenas tantaque facientes et talia, statuas futurorum 
 praescias eaque sorte uate somniis multisque aliis rebus 
 praedicentes, inbecillitates hominibus facientes easque curantes, 
 tristitiam laetitiamque pro meritis. An ignoras, o Asclepi, 
 quod Aegyptus imago sit caeli, aut, quod est uerius, translatio 
 aut descensio omnium quae gubernantur adque exercentur 
 in caelo. Ac si dicendum est uerius, terra nostra mundi 
 totius est templum. Et tamen quoniam praescire cuncta prudentem 
 decet, istud uos ignorare fas non est: Futurum tempus 
 est, quo appareat Aegyptios incassum pia mente diuinitatem 
 sedula religione seruasse.\'
 
 Deinde multis uerbis Hermes hunc locum exequitur, in 
 quo uidetur hoc tempus praedicere, quo Christiana religio, 
 quanto est ueracior adque sanctior, tanto uehementius et liberius 
 cuncta fallacia figmenta subuertit, ut gratia uerissimi

 

 
 
 
 Saluatoris liberet hominem ab eis dis, quos facit homo. et 
 ei Deo subdat, a quo factus est homo. Sed Hermes cum ista 
 praedicit, uelut amicus eisdem ludificationibus daemonum 
 loquitur, nec Christianum nomen euidenter exprimit, sed tamquam 
 ea tollerentur adque delerentur, quorum obseruatione 
 caelestis similitudo custodiretur in Aegypto, ita haec futura 
 deplorans luctuosa quodam modo praedicatione testatur. Erat 
 enim de his, de quibus dicit apostolus, quod cognoscentes 
 Deum non sicut Deum glorificauerunt aut gratias 
 egerunt, sed euanuerunt in cogitationibus suis, 
 et obscuratum est insipiens cor eorum; dicentes 
 enim se esse sapientes stulti facti sunt et inmutauerunt 
 gloriam incorrupti Dei in similitudinem 
 imaginis corruptibilis hominis et cetera, quae commemorare 
 longum est. Multa quippe talia dicit de uno uero Deo 
 fabricatore mundi, qualia ueritas habet; et nescio quo modo 
 illa obscuratione cordis ad ista delabitur, ut dis, quos confitetur 
 ab hominibus fieri, semper uelit homines subdi et haec 
 futuro tempore plangat auferri quasi quicquam sit infelicius 
 homine, cui sua figmenta dominantur; cum sit facilius, ut 
 tamquam deos colendo, quos fecit, nec ipse sit homo, quam 
 ut per eius cultum di possint esse, quos fecit homo. Citius 
 enim fit, ut homo in honore positus pecoribus non intellegens 
 conparetur, quam ut operi Dei ad eius imaginem facto, id 
 est ipsi homini, opus hominis praeferatur. Quapropter merito 
 homo deficit ab illo qui eum fecit, cum sibi praeficit ipse 
 quod fecit.

 

 
 
 
 
 Haec uana deceptoria, perniciosa sacrilega Hermes Aegyptius, 
 quia tempus, quo auferrentur, uenturum sciebat, dolebat; 
 sed tam inpudenter dolebat, quam inprudenter sciebat. Non 
 enim haec ei reuelauerat sanctus Spiritus, sicut prophetis 
 sanctis, qui haec praeuidentes cum exultatione dicebant: Si 
 faciet homo deos, et ecce ipsi non sunt di; et alio 
 loco: Erit in illo die, dicit Dominus, exterminabo 
 nomina simulacrorum a terra, et non iam erit eorum 
 memoria; proprie uero de Aegypto, quod ad hanc rem adtinet, 
 ita sanctus Esaias prophetat: Et mouebuntur manufacta 
 Aegypti a facie eius, et cor eorum uincetur in 
 eis, et cetera huius modi. Ex quo genere et illi erant, qui 
 uenturum quod sciebant uenisse gaudebant; qualis Symeon, 
 qualis Anna, qui mox natum Iesum, qualis Elisabeth, quae 
 etiam conceptum in Spiritu agnouit; qualis Petrus reuelante 
 Patre dicens: Tu es Christus, filius Dei uiui. Huic 
 autem Aegyptio illi spiritus indicauerant futura tempora perditionis 
 suae, qui etiam praesenti in carne Domino trementes 
 dixerunt: Quid uenisti ante tempus perdere nos? siue 
 quia subitum illis fuit, quod futurum quidem, sed tardius 
 opinabantur, siue quia perditionem suam hanc ipsam dicebant, 
 qua fiebat ut cogniti spernerentur, et hoc erat ante tempus, 
 id est ante tempus iudicii, quo aeterna damnatione puniendi 
 sunt cum omnibus etiam hominibus, qui eorum societate detinentur, 
 sicut religio loquitur, quae nec fallit nec fallitur, non 
 sicut iste quasi omni uento doctrinae hinc adque inde

 

 
 
 
 perflatus et falsis uera permiscens dolet quasi perituram religionem, 
 quem postea confitetur errorem.

CAPUT XXIIII. 
 Quo modo Hermes parentum suorum sit confessus errorem, quem tamen doluerit destruendum. 
 Post multa enim ad hoc ipsum redit, ut iterum dicat de 
 dis, quos homines fecerunt, ita loquens: \'Sed iam de talibus 
 sint satis dicta talia. Iterum, inquit, ad hominem rationemque 
 redeamus, ex quo diuino dono [homo] animal dictum est rationale. 
 Minus enim miranda etsi miranda sunt, quae de homine 
 dicta sunt. Omnium enim mirabilium uicit admirationem, 
 quod homo diuinam potuit inuenire naturam eamque efficere. 
 Quoniam ergo proaui nostri multum errabant circa deorum 
 rationem increduli et non animaduertentes ad cultum religionemque 
 diuinam, inuenerunt artem, qua efficerent deos. Cui 
 inuentae adiunxerunt uirtutem de mundi natura conuenientem, 
 eamque miscentes, quoniam animas facere non poterant, euocantes 
 animas daemonum uel angelorum eas indiderunt imaginibus 
 sanctis diuinisque mysteriis, per quas idola et bene 
 faciendi et male uires habere potuissent., Nescio utrum sic 
 confiterentur ipsi daemones adiurati, quo modo iste confessus 
 est. \'Quoniam, inquit, proaui nostri multum errrabant circa 
 deorum rationem increduli et non animaduertentes ad cultum 
 religionemque diuinam, inuenerunt artem qua efficerent deos.\' 
 Numquidnam saltem mediocriter eos dixit errasse, ut hanc 
 artem inuenirent faciendi deos, aut contentus fuit dicere: 
 Errabant, nisi adderet et diceret: Multum errabant? Iste ergo

 

 
 
 
 multus error et incredulitas non animaduertentium ad cultum 
 religionemque diuinam inuenit artem, qua efficeret deos. Et 
 tamen quod multus error et incredulitas et a cultu ac religione 
 diuina auersio animi inuenit, ut homo arte faceret deos, 
 hoc dolet uir sapiens tamquam religionem diuinam uenturo 
 certo tempore auferri. Vide si non et ui diuina maiorum suorum 
 errorem praeteritum prodere, et ui diabolica poenam daemonum 
 futuram dolere conpellitur. Si enim proaui eorum 
 multum errando circa deorum rationem incredulitate et auersione 
 animi a cultu ac religione diuina inuenerunt artem, qua 
 efficerent deos: quid mirum, si, haec ars detestanda quidquid 
 fecit auersa a religione diuina, aufertur religione diuina, cum 
 ueritas emendat errorem, fides redarguit incredulitatem, conuersio 
 corrigit auersionem? 
 
 Si enim tacitis causis dixisset proauos suos inuenisse 
 artem. qua facerent deos: nostrum fuit utique, si quid rectum 
 piumque saperemus, adtendere et uidere nequaquam illos ad 
 hanc artem peruenturos fuisse, qua homo deos facit, si a 
 ueritate non aberrarent, si ea, quae Deo digna sunt, crederent, 
 si animum aduerterent ad cultum religionemque diuinam; et 
 tamen si causas artis huius nos diceremus multum errorem 
 hominum et incredulitatem et animi errantis adque infidelis 
 a diuina religione auersionem, utcumque ferenda esset inpudentia 
 resistentium ueritati. Cum uero idem ipse, qui potestatem 
 huius artis super omnia cetera miratur in homine, qua 
 illi deos facere concessum est, et dolet uenturum esse tempus, 
 quo haec omnia deorum figmenta ab hominibus instituta etiam 
 legibus iubeantur auferri, confitetur tamen adque exprimit 
 causas, quare ad ista peruentum sit, dicens proauos suos 
 multo errore et incredulitate et animum non aduertendo ad

 
 
 
 cultum religionemque diuinam inuenisse hanc artem, qua facerent 
 deos: nos quid oportet dicere, uel potius quid agere 
 nisi quantas possumus gratias Domino Deo nostro, qui haec 
 contrariis causis, quam instituta sunt, abstulit? Nam quod 
 instituit multitudo erroris, abstulit uia ueritatis; quod instituit 
 incredulitas, abstulit fides; quod instituit a cultu diuinae 
 religionis auersio, abstulit ad unum uerum Deum sanctumque 
 conuersio; nec in sola Aegypto, quam solam in isto plangit 
 daemonum spiritus. sed in omni terra, quae cantat Domino 
 canticum nouum, sicut uere sacrae et uere propheticae litterae 
 praenuntiarunt, ubi scriptum est: Cantate Domino canticum 
 nouum, cantate Domino omnis terra. Titulus 
 quippe psalmi huius est: Quando domus aedificabatur 
 post captiuitatem. Aedificatur enim domus Domino ciuitas 
 Dei, quae est sancta ecclesia, in omni terra post eam captiuitatem, 
 qua illos homines, de quibus credentibus in Deum 
 tamquam lapidibus uiuis domus aedificatur, captos daemonia 
 possidebant. Neque enim, quia deos homo faciebat, ideo non 
 ab eis possidebatur ipse qui fecerat, quando in eorum societatem 
 colendo traducebatur; societatem dico, non idolorum 
 stolidorum, sed uersutorum daemoniorum. Nam quid sunt 
 idola, nisi quod eadem scriptura dicit: Oculos habent, et 
 non uidebunt, et quidquid tale de materiis licet adfabre effigiatis, 
 tamen uita sensuque carentibus dicendum fuit. Sed 
 inmundi spiritus eisdem simulacris arte illa nefaria conligati 
 cultorum suorum animas in suam societatem redigendo

 

 
 
 
 miserabiliter captiuauerant. Unde dicit apostolus: Scimus quia 
 nihil est idolum; sed quae immolant gentes, daemoniis 
 immolant, et non Deo; nolo uos socios fieri daemoniorum. 
 Post hanc ergo captiuitatem, qua homines a 
 malignis daemonibus tenebantur, Dei domus aedificatur in 
 omni terra; unde titulum ille psalmus accepit, ubi dicitur: 
 Cantate Domino canticum nouum, cantate Domino 
 omnis terra. Cantate Domino. benedicite nomen eius, 
 bene nuntiate diem ex die salutare eius. Adnuntiate 
 in gentibus gloriam eius, in omnibus populis mirabilia 
 eius; quoniam magnus Dominus et laudabilis 
 nimis, terribilis est super omnes deos. Quia omnes di 
 gentium daemonia, dominus autem caelos fecit. 
 
 Qui ergo doluit uenturum fuisse tempus, quo auferretur 
 cultus idolorum et in eos, qui colerent, dominatio daemoniorum, 
 malo spiritu instigatus semper uolebat istam captiuitatem 
 manere, qua transacta psalmus canit aedificari domum 
 in omni terra. Praenuntiabat illa Hermes dolendo; praenuntiabat 
 haec propheta gaudendo. Et quia Spiritus uictor est, 
 qui haec per sanctos prophetas canebat, etiam Hermes ipse ea, 
 quae nolebat et dolebat auferri, non a prudentibus et fidelibus 
 et religiosis, sed ab errantibus et incredulis et a cultu diuinae 
 religionis auersis esse instituta miris modis coactus est confiteri. 
 Qui quamuis eos appellet deos, tamen cum dicit a talibus 
 hominibus factos, quales esse utique non debemus, uelit nolit, 
 ostendit colendos non esse ab eis, qui tales non sunt, quales 
 fuerunt a quibus facti sunt, hoc est a prudentibus, fidelibus, religiosis; 
 simul etiam demonstrans ipsos homines, qui eos

 

 
 
 
 fecerunt, sibimet inportasse, ut eos haberent deos, qui non erant di. 
 Verum est quippe illud propheticum: Si faciet homo deos, 
 et ecce ipsi non sunt di. Deos ergo tales, talium deos, arte 
 factos a talibus, cum appellasset Hermes, id est idolis daemones 
 per artem nescio quam cupiditatum suarum uinculis 
 inligatos cum appellaret factos ab hominibus deos, non tamen 
 eis dedit, quod Platonicus Apuleius (unde iam satis diximus 
 et quam sit inconueniens absurdumque monstrauimus), ut 
 ipsi essent interpretes et intercessores inter deos, quos fecit 
 Deus, et homines, quos idem fecit Deus; hinc adferentes uota, 
 inde munera referentes. Nimis enim stultum est credere deos, 
 quos fecerunt homines, plus ualere aput deos, quos fecit 
 Deus, quam ualent ipsi homines, quos idem ipse fecit Deus. 
 Daemon quippe simulacro arte inpia conligatus ab homine 
 factus est deus, sed tali homini, non omni homini. Qualis 
 est ergo iste deus, quem non faceret homo nisi errans et 
 incredulus et auersus a uero Deo? Porro si daemones, qui 
 coluntur in templis, per artem nescio quam imaginibus inditi, 
 hoc est uisibilibus simulacris, ab eis hominibus, qui hac arte 
 fecerunt deos, cum aberrarent auersique essent a cultu et 
 religione diuina, non sunt internuntii nec interpretes inter 
 homines et deos et propter suos pessimos ac turpissimos moros, 
 et quod homines, quamuis errantes et increduli et auersi a 
 cultu ac religione diuina, tamen eis sine dubio meliores sunt, 
 quos deos ipsi arte fecerunt; restat, ut, quod possunt, tamquam 
 daemones possint, uel quasi beneficia praestando magis

 

 
 
 
 nocentes, quia magis decipientes, uel aperte malefaciendo (nec 
 tamen quodlibet horum, nisi quando permittuntur alta et 
 secreta Dei prouidentia), non autem tamquam medii inter 
 homines et deos per amicitiam deorum multum aput homines 
 ualeant. Hi enim dis bonis, quos sanctos angelos nos uocamus 
 rationalesque creaturas sanctae caelestis habitationis siue 
 sedes siue dominationes siue principatus siue potestates, amici 
 esse omnino non possunt, a quibus tam longe absunt animi 
 affectione, quam longe absunt a uirtutibus uitia et a bonitate 
 malitia.

CAPUT XXV. 
 De his, quae sanctis angelis et hominibus bonis possunt esse communia. 
 Nullo modo igitur per daemonum quasi medietatem ambiendum 
 est ad beneuolentiam seu beneficentiam deorum uel 
 potius angelorum bonorum, sed per bonae uoluntatis similitudinem, 
 qua cum illis sumus et cum illis uiuimus et cum 
 illis Deum quem colunt colimus, etsi eos carnalibus oculis 
 uidere non possumus; in quantum autem dissimilitudine uoluntatis 
 et fragilitate infirmitatis miseri sumus, in tantum ab eis 
 longe sumus uitae merito, non corporis loco. Non enim quia 
 in terra condicione carnis habitamus, sed si inmunditia cordis 
 terrena sapimus, non eis iungimur. Cum uero sanamur, ut 
 quales ipsi sunt simus; fide illis interim propinquamus, si 
 ab illo nos fieri beatos, a quo et ipsi facti sunt, etiam ipsis 
 fauentibus credimus.

CAPUT XXVI. 
 Quod omnis religio paganorum circa homines mortuos fuerit inplicata. 
 Sane aduertendum est, quo modo iste Aegyptius, cum 
 doleret tempus esse uenturum, quo illa auferrentur ex Aegypto, 
 quae fatetur a multum errantibus et incredulis et a cultu 
 diuinae religionis auersis esse instituta, ait inter cetera: Tunc 
 terra ista, sanctissima sedes delubrorum adque templorum, 
 sepulcrorum erit mortuorumque plenissima; quasi uero, si 
 illa non auferrentur, non essent homines morituri, aut alibi 
 essent mortui ponendi quam in terra; et utique, quanto plus 
 uolueretur temporis et dierum, tanto maior esset numerus 
 sepulcrorum propter maiorem numerum mortuorum. Sed hoc 
 uidetur dolere, quod memoriae martyrum nostrorum templis 
 eorum delubrisque succederent. ut uidelicet, qui haec legunt 
 animo a nobis auerso adque peruerso, putent a paganis cultos 
 fuisse deos in templis, a nobis autem coli mortuos in sepulcris. 
 Tanta enim homines inpii caecitate in montes quodam 
 modo offendunt resque oculos suos ferientes nolunt uidere. 
 ut non adtendant in omnibus litteris paganorum aut non inueniri 
 aut uix inueniri deos, qui non homines fuerint mortuisque 
 diuini honores delati sint. Omitto, quod Varro dicit omnes ab 
 eis mortuos existimari manes deos et probat per ea sacra, 
 quae omnibus fere mortuis exhibentur, ubi et ludos commemorat 
 funebres, tamquam hoc sit maximum diuinitatis indicium, 
 quod non soleant ludi nisi numinibus celebrari. 
 
 Hermes ipse, de quo nunc agitur, in eodem ipso libro, 
 ubi quasi futura praenuntiando deplorans ait: \'Tunc terra

 

 
 
 
 ista, sanctissima sedes delubrorum adque templorum, sepulcrorum 
 erit mortuorumque plenissima\', deos Aegypti homines 
 mortuos esse testatur. Cum enim dixisset proauos suos multum 
 errantes circa deorum rationem, incredulos et non animaduertentes animaduertentes 
 ad cultum religionemque diuinam, inuenisse artem, 
 qua efficerent deos: (Cui inuentae, inquit, adiunxerunt uirtutem 
 de mundi natura- conuenientem eamque miscentes, quoniam 
 animas facere non poterant, euocantes animas daemonum uel 
 angelorum eas indiderunt imaginibus sanctis diuinisque mysteriis, 
 per quas idola et bene faciendi et male uires habere 
 potuissent.\' Deinde sequitur tamquam hoc exemplis probaturus 
 et dicit: \'Auus enim tuus, o Asclepi, medicinae primus inuentor, 
 cui templum consecratum est in monte Libyae circa 
 litus crocodilorum, in quo eius iacet mundanus homo, id est 
 corpus; reliquus enim, uel potius totus, si est homo totus 
 in sensu uitae, melior remeauit in caelum, omnia etiam nunc 
 hominibus adiumenta praestans infirmis numine nunc suo, 
 quae solent medicinae arte praeberi.\' Ecce dixit mortuum coli 
 pro deo in eo loco, ubi habebat sepulcrum, falsus ac fallens, 
 quod remeauit in caelum. Adiungens deinde aliud (Hermes, 
 inquit, cuius auitum mihi ncmen est, nonne in sibi cognomine 
 patria consistens omnes mortales undique uenientes 
 adiuuat adque conseruat?\' Hic enim Hermes maior, id est 
 Mercurius, quem dicit auum suum fuisse, in Hermopoli, hoc 
 est in sui nominis ciuitate, esse perhibetur. Ecce duos deos 
 dicit homines fuisse, Aesculapium et Mercurium. Sed de

 

 

 
 
 
 Aesculapio et Graeci et Latini hoc idem sentiunt; Mercurium autem 
 multi non putant fuisse mortalem, quem tamen iste auum 
 suum fuisse testatur. At enim alius est ille, alius iste, quamuis 
 eodem nomine nuncupentur. Non multum pugno, alius ille 
 sit, alius iste; uerum et iste; sicut Aesculapius, ex homine 
 deus secundum testimonium tanti aput suos uiri, huius Trismegisti, 
 nepotis sui. 
 
 Adhuc addit et dicit: \'Isin uero Osiris quam multa bona 
 praestare propitiam, quantis obesse scimus iratam!\' Deinde ut 
 ostenderet ex hoc genere esse deos, quos illa arte homines 
 faciunt (unde dat intellegi daemones se opinari ex hominum 
 mortuorum animis extitisse, quos per artem, quam inuenerunt 
 homines multum errantes, increduli et inreligiosi, ait inditos 
 simulacris, quia hi, qui tales deos faciebant, animas facere 
 non utique poterant), cum de Iside dixisset, quod commemoraui, 
 \'quantis obesse scimus iratam\', secutus adiunxit: 
 (Terrenis etenim dis adque mundanis facile est irasci, utpote 
 qui sint ab hominibus ex utraque natura facti adque conpositi.\' 
 \'Ex utraque natura\' dicit ex anima et corpore, ut pro 
 anima sit daemon, pro corpore simulacrum. \'Unde contigit, 
 inquit, ab Aegyptiis haec sancta animalia nuncupari colique 
 per singulas ciuitates eorum animas, quorum sunt consecratae 
 uiuentes, ita ut eorum legibus incolantur et eorum nominibus 
 nuncupentur.) Ubi est illa uelut querela luctuosa, quod terra 
 Aegypti, sanctissima sedes delubrorum adque templorum, 
 sepulcrorum futura esset mortuorumque plenissima? Nempe 
 spiritus fallax, cuius instinctu Hermes ista dicebat, per eum 
 ipsum coactus est confiteri iam tunc illam terram sepulcrorum 
 et mortuorum, quos pro dis colebant, fuisse plenissimam. Sed

 
 
 
 dolor daemonum per eum loquebatur, qui suas futuras poenas 
 aput sanctorum martyrum memorias inminere maerebant. In 
 multis enim talibus locis torquentur et confitentur et de 
 possessis hominum corporibus eiciuntur.

CAPUT XXVII. 
 De modo honoris, quem Christiani martyribus inpendunt. 
 Nec tamen nos eisdem martyribus templa, sacerdotia, 
 sacra et sacrificia constituimus, quoniam non ipsi, sed Deus 
 eorum nobis est Deus. Honoramus sane memorias eorum 
 tamquam sanctorum hominum Dei, qui usque ad mortem corporum 
 suorum pro ueritate certarunt, ut innotesceret uera 
 religio falsis fictisque conuictis; quod etiam si qui antea sentiebant, 
 timendo reprimebant. Quis autem audiuit aliquando 
 fidelium stantem sacerdotem ad altare, etiam super sanctum 
 corpus martyris ad Dei honorem cultumque constructum, dicere 
 in precibus: Offero tibi sacrificium Petre uel Paule uel Cypriane, 
 cum aput eorum memorias offeratur Deo, qui eos et homines 
 et martyres fecit et sanctis suis angelis caelesti honore sociauit, 
 ut ea celebritate et Deo uero de illorum uictoriis gratias 
 agamus et nos ad imitationem talium coronarum adque palmarum 
 eodem inuocato in auxilium ex illorum memoriae renouatione 
 adhortemur? Quaecumque igitur adhibentur religiosorum 
 obsequia in martyrum locis, ornamenta sunt memoriarum, 
 non sacra uel sacrificia mortuorum tamquam deorum. 
 Quicumque etiam epulas suas eo deferunt (quod quidem a 
 Christianis melioribus non fit, et in plerisque terrarum nulla 
 talis est consuetudo) — tamen quicumque id faciunt, quas

 
 
 
 cum adposuerint, orant et auferunt, ut uescantur uel ex eis 
 etiam indigentibus largiantur, sanctificari sibi eas uolunt per 
 merita martyrum in nomine domini martyrum. Non autem 
 esse ista sacrificia martyrum nouit, qui nouit unum, quod 
 etiam illic offertur, sacrificium Christianorum. 
 
 
 Nos itaque martyres nostros nec diuinis honoribus nec 
 humanis criminibus colimus, sicut colunt illi deos suos, nec 
 sacrificia illis offerimus, nec eorum probra in eorum sacra 
 conuertimus. Nam de Iside, uxore Osiris, Aegyptia dea, et 
 de parentibus eorum, qui omnes reges fuisse scribuntur (quibus 
 parentibus suis illa cum sacrificaret, inuenit hordei segetem 
 adque inde spicas marito regi et eius consiliario Mercurio 
 demonstrauit, unde eandem et Cererem uolunt), quae et quanta 
 mala non a poetis, sed mysticis eorum litteris memoriae 
 mandata sint, sicut Leone sacerdote prodente ad Olympiadem 
 matrem scribit Alexander, legant qui uolunt uel possunt, et 
 recolant qui legerunt, et uideant quibus hominibus mortuis 
 uel de quibus eorum factis tamquam dis sacra fuerint instituta. 
 Absit ut eos, quamuis deos habeant, sanctis martyribus nostris, 
 quos tamen deos non habemus, ulla ex parte audeant conparare. 
 Sic enim non constituimus sacerdotes nec offerimus 
 sacrificia martyribus nostris, quia incongruum indebitum inlicitum 
 est adque uni Deo tantummodo debitum, ut nec criminibus 
 suis nec ludis eos turpissimis oblectemus, ubi uel flagitia 
 isti celebrant deorum suorum, si, cum homines essent, talia 
 commiserunt, uel conficta delectamenta daemonum noxiorum,

 
 
 
 si homines non fuerunt. Ex isto genere daemonum Socrates 
 non haberet deum, si haberet deum; sed fortasse homini ab 
 illa arte faciendi deos alieno et innocenti illi inportauerint 
 talem deum, qui eadem arte excellere uoluerunt. Quid ergo 
 plura? Non esse spiritus istos colendos propter uitam beatam, 
 quae post mortem futura est, nullus uel mediocriter prudens 
 ambigit. Sed fortasse dicturi sunt deos quidem esse omnes 
 bonos, daemones autem alios malos, alios bonos, et eos, per 
 quos ad uitam in aeternum beatam perueniamus, colendos 
 esse censebunt, quos bonos opinantur. Quod quale sit iam 
 in uolumine sequenti uidendum est.

CAPUT I. 
 
 Ad quem articulum disputatio praemissa pel\'uenerit et quid discutiendum sit de residua quaestione. 
 Et bonos et malos deos esse quidam opinati sunt; quidam 
 uero de dis meliora sentientes tantum eis honoris laudisque 
 tribuerunt, ut nullum deorum malum credere auderent. Sed 
 illi, qui deos quosdam bonos, quosdam malos esse dixerunt, 
 daemones quoque appellauerunt nomine deorum, quamquam 
 et deos, sed rarius, nomine daemonum, ita ut ipsum Iouem, 
 quem uolunt esse regem ac principem ceterorum, ab Homero 
 fateantur daemonem nuncupatum. Hi autem, qui omnes deos 
 non nisi bonos esse adserunt et longe praestantiores eis

 
 
 
 hominibus, qui perhibentur boni, merito mouentur daemonum 
 factis, quae negare non possunt; eaque nullo modo a dis, 
 quos omnes bonos uolunt, committi posse existimantes differentiam 
 inter deos et daemones adhibere coguntur, ut, quidquid 
 eis merito displicet in operibus uel affectibus prauis, 
 quibus uim suam manifestant occulti spiritus, id credant esse 
 daemonum, non deorum. Sed quia eosdem daemones inter 
 homines et deos ita medios constitutos putant, tamquam nullus 
 deus homini misceatur, ut hinc perferant desiderata, inde referant 
 inpetrata, adque hoc Platonici, praecipui philosophorum 
 ac nobilissimi, sentiunt, cum quibus uelut cum excellentioribus 
 placuit istam examinare quaestionem, utrum cultus plurimorum 
 deorum prosit ad consequendam uitam beatam quae 
 post mortem futura est: libro superiore quaesiuimus, quo 
 pacto daemones, qui talibus gaudent, qualia boni et prudentes 
 homines auersantur et damnant, id est sacrilega flagitiosa 
 facinerosa non de quolibet homine, sed de ipsis dis figmenta 
 poetarum et magicarum artium sceleratam puniendamque uiolentiam, 
 possint quasi propinquiores et amiciores dis bonis 
 conciliare homines bonos, et hoc nulla ratione posse conpertum 
 est.

CAPUT II. 
 An inter daemones, quibus di superiores sunt, sit aliqua pars bonorum, quorum praesidio ad ueram beatitudinem possit humana anima peruenire. 
 Proinde hic liber, sicut in illius fine promisimus, disputationem 
 continere debebit de differentia (si quam uolunt esse) 
 non deorum inter se, quos omnes bonos dicunt, nec de

 
 
 
 differentia deorum et daemonum, quorum illos ab hominibus longe 
 alteque seiungunt, istos inter deos et homines conlocant; sed 
 de differentia ipsorum daemonum, quod ad praesentem pertinet 
 quaestionem. Aput plerosque enim usitatum est dici, 
 alios bonos alios malos daemones; quae siue sit etiam Platonicorum, 
 siue quorumlibet sententia, nequaquam eius est 
 neglegenda discussio, ne quisquam uelut daemones bonos sequendos 
 sibi esse arbitretur, per quos tamquam medios dis, 
 quos omnes bonos credit, dum conciliari adfectat et studet, 
 ut quasi cum eis possit esse post mortem, inretitus malignorum 
 spirituum deceptusque fallacia longe aberret a uero 
 Deo, cum quo solo et in quo solo et de quo solo anima humana, 
 id est rationalis et intellectualis, beata est.

CAPUT III. 
 Quae daemonibus Apuleius adscribat, quibus cum rationem non subtrahat, nihil uirtutis adsignat. 
 Quae igitur est differentia daemonum bonorum et malorum? 
 Quando quidem Platonicus Apuleius de his uniuersaliter 
 disserens et tam multa loquens de aeriis eorum corporibus 
 de uirtutibus tacuit animorum, quibus essent praediti, 
 si essent boni. Tacuit ergo beatitudinis causam, indicium uero 
 miseriae tacere non potuit, confitens eorum mentem, qua rationales 
 esse perhibuit, non saltem inbutam munitamque uirtute 
 passionibus animi inrationabilibus nequaquam cedere, sed ipsam 
 quoque, sicut stultarum mentium mos est, procellosis quodam 
 modo perturbationibus agitari. Verba namque eius de hac re 
 ista sunt: Ex hoc ferme daemonum numero, inquit, poetae

 

 
 
 
 solent haudquaquam procul a ueritate osores et amatores 
 quorundam hominum deos fingere; hos prosperare et euehere, 
 illos contra aduersari et adfligere; igitur et misereri et indignari, 
 et angi et laetari omnemque humani animi faciem pati, 
 simili motu cordis et salo mentis per omnes cogitationum 
 aestus fluctuare. Quae omnes turbelae tempestatesque procul 
 a deorum caelestium tranquillitate exulant.\' Num est in his 
 uerbis ulla dubitatio, quod non animorum aliquas inferiores 
 partes, sed ipsas daemonum mentes, quibus rationalia sunt 
 animalia, uelut procellosum salum dixit passionum tempestate 
 turbari? ut ne hominibus quidem sapientibus conparandi sint. 
 qui huius modi perturbationibus animorum, a quibus humana 
 non est inmunis infirmitas, etiam cum eas huius uitae condicione 
 patiuntur, mente inperturbata, resistunt, non eis cedentes 
 ad aliquid adprobandum uel perpetrandum, quod exorbitet 
 ab itinere sapientiae et lege iustitiae; sed stultis mortalibus 
 et iniustis non corporibus, sed moribus similes (ut 
 non dicam deteriores, eo quo uetustiores et debita poena insanabiles) 
 ipsius quoque mentis, ut iste appellauit, salo fluctuant, 
 nec in ueritate adque uirtute, qua turbulentis et prauis 
 affectionibus repugnatur, ex ulla animi parte consistunt.

CAPUT IIII. 
 De perturbationibus, quae animo accidunt, quae sit Peripateticorum Stoicorumque sententia. 
 Duae sunt sententiae philosophorum de his animi motibus, 
 quae Graeci rcdib ], nostri autem quidam, sicut Cicero, 
 perturbationes, quidam affectiones uel affectus, quidam uero,

 
 
 
 sicut iste de Graeco expressius, passiones uocant. Has ergo 
 perturbationes siue affectiones siue passiones quidam philosophi 
 dicunt etiam in sapientem cadere, sed moderatas rationique 
 subiectas, ut eis leges quodam modo, quibus ad necessarium 
 redigantur modum, dominatio mentis inponat. Hoc qui 
 sentiunt, Platonici sunt siue Aristotelici, cum Aristoteles discipulus 
 Platonis fuerit, qui sectam Peripateticam condidit. Aliis 
 autem, sicut Stoicis, cadere ullas omnino huiusce modi passiones 
 in sapientem non placet. Hos autem, id est Stoicos, Cicero 
 in libris de finibus bonorum et malorum uerbis magis quam 
 rebus aduersus Platonicos seu Peripateticos certare conuincit; 
 quando quidem Stoici nolunt bona appellare, sed commoda 
 corporis et externa, eo quod nullum bonum uolunt esse hominis 
 praeter uirtutem, tamquam artem bene uiuendi, quae 
 non nisi in animo est. Haec autem isti simpliciter et ex communi 
 loquendi consuetudine appellant bona; sed in conparatione 
 uirtutis, qua recte uiuitur, parua et exigua. Ex quo fit, 
 ut ab utrisque quodlibet uocentur, seu bona seu commoda, 
 pari tamen aestimatione pensentur, nec in hac quaestione 
 Stoici delectentur nisi nouitate uerborum. Videtur ergo mihi 
 etiam in hoc, ubi quaeritur utrum accidant sapienti passiones 
 animi, an ab eis sit prorsus alienus, de uerbis eos potius 
 quam de rebus facere controuersiam. Nam et ipsos nihil hinc 
 aliud quam Platonicos et Peripateticos sentire existimo, quantum 
 ad uim rerum adtinet, non ad uocabulorum sonum. 
 
 
 Ut enim alia omittam, quibus id ostendam, ne longum 
 faciam, aliquid unum quod sit euidentissimum dicam. In libris, 
 quibus titulus est Noctium Atticarum, scribit A. Gellius, uir

 
 
 
 elegantissimi eloquii et multae undecumque scientiae, se 
 nauigasse aliquando cum quodam philosopho nobili Stoico. 
 Is philosophus, sicut latius et uberius, quod ego breuiter adtingam, 
 narrat A. Gellius, cum illud nauigium horribili caelo 
 et mari periculosissime iactaretur, ui timoris expalluit. Id 
 animaduersum est ab eis, qui aderant, quamuis in mortis 
 uicinia curiosissime adtentis, utrumne philosophus animo turbaretur. 
 Deinde tempestate transacta mox ut securitas praebuit 
 conloquendi uel etiam garriendi locum, quidam ex his, quos 
 nauis illa portabat, diues luxuriosus Asiaticus philosophum 
 conpellat inludens, quod extimuisset adque palluisset, cum 
 ipse mansisset intrepidus in eo quod inpendebat exitio. At 
 ille Aristippi Socratici responsum rettulit, qui cum in re simili 
 eadem uerba ab homine simili audisset, respondit illum pro 
 anima nequissimi nebulonis merito non fuisse sollicitum, se 
 autem pro Aristippi anima timere debuisse. Hac illo diuite 
 responsione depulso postea quaesiuit A. Gellius a philosopho 
 non exagitandi animo, sed discendi, quaenam illa ratio esset 
 pauoris sui. Qui ut doceret hominem sciendi studio nauiter 
 accensum, protulit statim de sarcinula sua Stoici Epicteti 
 librum, in quo ea scripta essent, quae congruerent decretis 
 Zenonis et Chrysippi, quos fuisse Stoicorum principes nouimus. 
 In eo libro se legisse dicit A. Gellius hoc Stoicis placuisse, 
 quod animi uisa, quas appellant phantasias, nec in potestate 
 est utrum et quando incidant animo, cum ueniunt ex terribilibus 
 et formidabilibus rebus, necesse est etiam sapientis

 

 
 
 
 animum moueant, ita ut paulisper uel pauescat metu, uel 
 tristitia contrahatur, tamquam his passionibus praeuenientibus 
 mentis et rationis officium; nec ideo tamen in mente fieri 
 opinionem mali, nec adprobari ista eisque consentiri. Hoc enim 
 esse uolunt in potestate idque interesse censent inter animum 
 sapientis et stulti, quod stulti animus eisdem passionibus cedit 
 adque adcommodat mentis adsensum; sapientes autem, quamuis 
 eas necessitate patiantur, retinent tamen de his, quae adpetere 
 uel fugere rationabiliter debent, ueram et stabilem inconcussa 
 mente sententiam. Haec ut potui non quidem commodius 
 A. Gellio, sed certe breuius et, ut puto, planius exposui, quae 
 ille se in Epicteti libro legisse commemorat eum ex decretis 
 Stoicorum dixisse adque sensisse. 
 
 Quae si ita sunt, aut nihil aut paene nihil distat inter 
 Stoicorum aliorumque philosophorum opinionem de passionibus 
 et perturbationibus animorum; utrique enim mentem 
 rationemque sapientis ab earum dominatione defendunt. Et 
 ideo fortasse dicunt eas in sapientem non cadere Stoici, quia 
 nequaquam eius sapientiam, qua utique sapiens est, ullo errore 
 obnubilant aut labe subuertunt. Accidunt autem animo sapientis 
 salua serenitate sapientiae propter illa, quae commoda uel 
 incommoda appellant, quamuis ea nolint dicere bona uel mala. 
 Nam profecto si nihili penderet eas res ille philosophus, quas 
 amissurum se naufragio sentiebat, sicuti est uita ista salusque 
 corporis, non ita illud periculum perhorresceret, ut palloris 
 etiam testimonio proderetur. Verum tamen et illam poterat 
 permotionem pati, et fixam tenere mente sententiam, uitam 
 illam salutemque corporis, quorum amissionem minabatur

 
 
 
 tempestatis inmanitas, non esse bona, quae illos quibus inessent 
 facerent bonos, sicut facit iustitia. Quod autem aiunt ea nec 
 bona appellanda esse, sed commoda: uerborum certamini, non 
 rerum examini deputandum est. Quid enim interest, utrum 
 aptius bona uocentur an commoda, dum tamen ne his priuetur 
 non minus Stoicus quam Peripateticus pauescat et palleat, 
 ea non aequaliter appellando, sed aequaliter aestimando? Ambo 
 sane, si bonorum istorum seu commodorum periculis ad flagitium 
 uel facinus urgeantur, ut aliter ea retinere non possint, 
 malle se dicunt haec amittere, quibus natura corporis salua 
 et incolumis habetur, quam illa committere, quibus iustitia 
 uiolatur. Ita mens, ubi fixa est ista sententia, nullas perturbationes, 
 etiamsi accidunt inferioribus animi partibus, in se 
 contra rationem praeualere permittit; quin immo eis ipsa dominatur 
 eisque non consentiendo et potius resistendo regnum uirtutis 
 exercet. Talem describit etiam Vergilius Aenean, ubi ait: 
 Mens inmota manet, lacrimae uoluuntur inanes.

CAPUT V. 
 Quod passiones, quae Christianos animos adficiunt, non in uitium trahant, sed uirtutem exerceant. 
 Non est nunc necesse copiose ac diligenter ostendere, 
 quid de istis passionibus doceat scriptura diuina, qua Christiana 
 eruditio continetur. Deo quippe [illam] ipsam mentem subicit 
 regendam et iuuandam mentique passiones ita moderandas

 

 
 
 
 adque frenandas, ut in usum iustitiae conuertantur. Denique 
 in disciplina nostra non tam quaeritur utrum pius animus 
 irascatur, sed quare irascatur; nec utrum sit tristis, sed unde 
 sit tristis; nec utrum timeat, sed quid timeat. Irasci enim 
 peccanti ut corrigatur, contristari pro adflicto ut liberetur, 
 timere periclitanti ne pereat, nescio utrum quisquam sana consideratione 
 reprehendat. Nam et misericordiam Stoicorum est 
 solere culpare; sed quanto honestius ille Stoicus misericordia 
 perturbaretur hominis liberandi quam timore naufragii. Longe 
 melius et humanius et piorum sensibus adcommodatius Cicero 
 in Caesaris laude locutus est, ubi ait: \'Nulla de uirtutibus 
 tuis nec admirabilior nec gratior misericordia est.\' Quid est 
 autem misericordia nisi alienae miseriae quaedam in nostro 
 corde conpassio, qua utique si possumus subuenire conpellimur? 
 Seruit autem motus iste rationi, quando ita praebetur misericordia, 
 ut iustitia conseruetur, siue cum indigenti tribuitur, 
 siue cum ignoscitur paenitenti. Hanc Cicero locutor egregius 
 non dubitauit appellare uirtutem, quam Stoicos inter uitia 
 numerare non pudet, qui tamen, ut docuit liber Epicteti, 
 nobilissimi Stoici, ex decretis Zenonis et Chrysippi, qui huius 
 sectae primas habuerunt, huiusce modi passiones in animum 
 sapientis admittunt, quem uitiis omnibus liberum uolunt. 
 Unde fit consequens, ut haec ipsa non putent uitia, quando 
 sapienti sic accidunt, ut contra uirtutem mentis rationemque 
 nihil possint, et una sit eademque sententia Peripateticorum 
 uel etiam Platonicorum et ipsorum Stoicorum, sed, ut ait

 

 
 
 
 Tullius, uerbi controuersia iam diu torqueat homines Graeculos 
 contentionis cupidiores quam ueritatis. Sed adhuc merito 
 quaeri potest, utrum ad uitae praesentis pertineat infirmitatem 
 etiam in quibusque bonis officiis huiusce modi perpeti affectus, 
 sancti uero angeli et sine ira puniant, quos accipiunt aeterna 
 Dei lege puniendos, et miseris sine miseriae conpassione subueniant, 
 et periclitantibus eis, quos diligunt, sine timore opitulentur; 
 et tamen istarum nomina passionum consuetudine 
 locutionis humanae etiam in eos usurpentur propter quandam 
 operum similitudinem, non propter affectionum infirmitatem, 
 sicut ipse Deus secundum scripturas irascitur, nec tamen ulla 
 passione turbatur. Hoc enim uerbum uindictae usurpauit effectus. 
 non illius turbulentus affectus.

CAPUT VI. 
 Quibus passionibus daemones confitente Apuleio exagitentur, quorum ope homines aput deos adserit adiuuari. 
 Qua interim de sanctis angelis quaestione dilata uideamus 
 quem ad modum dicant Platonici medios daemones inter 
 deos et homines constitutos istis passionum aestibus fluctuare. 
 Si enim mente ab his libera eisque dominante motus huiusce 
 modi paterentur, non eos diceret Apuleius simili motu cordis 
 et salo mentis per omnes cogitationum aestus fluctuare. Ipsa 
 igitur mens eorum, id est pars animi superior, qua rationales 
 sunt, in qua uirtus et sapientia, si ulla eis esset, passionibus 
 turbulentis inferiorum animi partium regendis moderandisque

 

 
 
 
 dominaretur, — ipsa, inquam, mens eorum, sicut iste Platonicus 
 confitetur, salo perturbationum fluctuat. Subiecta est 
 ergo mens daemonum passionibus libidinum formidinum irarum 
 adque huiusce modi ceteris. Quae igitur pars in eis libera est 
 composque sapientiae, qua placeant dis et ad bonorum morum 
 similitudinem hominibus consulant, cum eorum mens passionum 
 uitiis subiugata et obpressa, quidquid rationis naturaliter 
 habet, ad fallendum et decipiendum tanto acrius intendat, 
 quanto eam magis possidet nocendi cupiditas?

CAPUT VII. 
 Quod Platonici figmentis poetarum infamatos adserant deos de contrariorum studiorum certamine, cum hae partes daemonum, non deorum sint. 
 Quod si quisquam dicit, non ex omnium, sed ex malorum 
 daemonum numero esse, quos poetae quorundam hominum 
 os ores et amatores deos non procul a ueritate confingunt (hos 
 enim dixit Apuleius salo mentis per omnes cogitationum aestus 
 fluctuare): quo modo istud intellegere poterimus, quando, cum 
 hoc diceret, non quorundam, id est malorum, sed omnium 
 daemonum medietatem propter aeria corpora inter deos et homines 
 describebat? Hoc enim ait fingere poetas, quod ex 
 istorum daemonum numero deos faciunt et eis deorum nomina 
 inponunt et quibus uoluerint hominibus ex his amicos inimicosque 
 distribuunt ficti carminis inpunita licentia, cum deos 
 ab his daemonum moribus et caelesti loco et beatitudinis 
 opulentia remotos esse perhibeat. Haec est ergo fictio poetarum 
 deos dicere, qui di non sunt, eosque sub deorum

 

 

 

 
 
 
 nominibus inter se decertare propter homines, quos pro studio 
 partium diligunt uel oderunt. Non procul autem a ueritate 
 dicit hanc esse fictionem, quoniam deorum appellati uocabulis, 
 qui di non sunt, tales tamen describuntur daemones, quales 
 sunt. Denique hinc esse dicit Homericam illam Mineruam, 
 (quae mediis coetibus Graium cohibendo Achilli interuenit.\' 
 Quod ergo Minerua illa fuerit, poeticum uult esse figmentum. 
 eo quod Mineruam deam putat eamque inter deos, quos omnes 
 bonos beatosque credit, in alta aetheria sede conlocat, procul 
 a conuersatione mortalium; quod autem aliquis daemon fuerit 
 Graecis fauens Troianisque contrarius, sicut alius aduersus 
 Graecos Troianorum opitulator, quem Veneris seu Martis nomine 
 idem poeta commemorat, quos deos iste talia non agentes 
 in habitationibus caelestibus ponit, et hi daemones pro eis, 
 quos amabant, contra eos, quos oderant, inter se decertauerint, 
 hoc non procul a ueritate poetas dixisse confessus est. De his 
 quippe ista dixerunt, quos hominibus simili motu cordis et 
 salo mentis per omnes cogitationum aestus fluctuare testatur, 
 ut possint amores et odia non pro iustitia, sed sicut populus 
 similis eorum in uenatoribus et aurigis secundum suarum 
 studia partium pro aliis aduersus alios exercere. Id enim uidetur 
 philosophus curasse Platonicus, ne, cum haec a poetis 
 canerentur, non a daemonibus mediis, sed ab ipsis dis, quorum 
 nomina poetae fingendo ponunt, fieri crederentur.

CAPUT VIII. 
 De dis caelestibus et daemonibus aeriis hominibus que terrenis Apulei Platonici definitione. 
 Quid? illa ipsa definitio daemonum parumne intuenda 
 est (ubi certe omnes determinando conplexus est), quod ait 
 daemones esse genere animalia, animo passiua, mente rationalia, 
 corpore aeria, tempore aeterna? In quibus quinque commemoratis 
 nihil dixit omnino, quod daemones cum bonis saltem 
 hominibus id uiderentur habere commune, quod non esset in I 
 malis. Nam ipsos homines cum aliquanto latius describendo 
 conplecteretur, suo loco de illis dicens tamquam de infimis 
 adque terrenis, cum prius dixisset de caelestibus dis, ut commendatis 
 duabus partibus ex summo et infimo ultimis tertio 
 loco de mediis daemonibus loqueretur: \'Igitur homines, inquit, 
 ratione cluentes, oratione pollentes, inmortalibus animis, moribundis 
 membris, leuibus et anxiis mentibus, brutis et obnoxiis 
 corporibus, dissimilibus moribus, similibus erroribus, peruicaci 
 audacia, pertinaci spe, casso labore, fortuna caduca, singillatim 
 mortales, cuncti tamen uniuerso genere perpetui, uicissim 
 sufficienda prole mutabiles, uolucri tempore, tarda sapientia, 
 cita morte, querula uita terras incolunt.\' Cum hic tam multa 
 diceret, quae ad plurimos homines pertinent, numquid etiam 
 illud tacuit, quod nouerat esse paucorum, ubi ait \'tarda sapientia\'? 
 Quod si praetermisisset, nullo modo recte genus

 

 

 
 
 
 humanum descriptionis huius tam intenta diligentia terminasset. 
 Cum uero deorum excellentiam commendaret, ipsam beatitudinem, 
 quo uolunt homines per sapientiam peruenire, in eis 
 adfirmauit excellere. Proinde si aliquos daemones bonos uellet 
 intellegi, aliquid etiam in ipsorum descriptione poneret, unde 
 uel cum dis aliquam beatitudinis partem, uel cum hominibus 
 qualemcumque sapientiam putarentur habere communem. Nunc 
 uero nullum bonum eorum commemorauit, quo boni discernuntur 
 a malis. Quamuis et eorum malitiae liberius exprimendae 
 pepercerit, non tam ne ipsos, quam ne cultores 
 eorum, aput quos loquebatur, offenderet: significauit tamen 
 prudentibus, quid de illis sentire deberent, quando quidem 
 deos, quos omnes bonos beatosque credi uoluit, ab eonim 
 passionibus adque, ut ait ipse, turbelis omni modo separauit, 
 sola illos corporum aeternitate coniungens. animo autem non 
 dis, sed hominibus similes daemones apertissime inculcans; 
 et hoc non sapientiae bono, cuius et homines possunt esse 
 participes, sed perturbatione passionum, quae stultis malisque 
 dominatur, a sapientibus uero et bonis ita regitur, 
 ut malint eam non habere quam uincere. Nam si non corporum, 
 sed animorum aeternitatem cum dis habere daemones 
 uellet intellegi, non utique homines ab huius rei consortio 
 separaret, quia et hominibus aeternos esse animos procul 
 dubio sicut Platonicus sentit. Ideo cum hoc genus animantum 
 describeret, inmortalibus animis, moribundis membris dixit 
 esse homines. Ac per hoc si propterea communem cum dis 
 aeternitatem non habent homines, quia corpore sunt mortales: 
 propterea ergo daemones habent, quia corpore sunt inmortales.

CAPUT VIIII. 
 An amicitia caelestium deorum per intercessionem daemonum possit homini prouideri. 
 Quales igitur mediatores sunt inter homines et deos, per 
 quos ad deorum amicitias homines ambiant, qui hoc cum hominibus 
 habent deterius, quod est in animante melius, id est 
 animum; hoc autem habent cum dis melius, quod est in animante 
 deterius, id est corpus? Cum enim animans, id est 
 animal, ex anima constet et corpore, quorum duorum anima 
 est utique corpore melior, etsi uitiosa et infirma, melior certe 
 corpore etiam sanissimo adque firmissimo, quoniam natura 
 eius excellentior nec labe uitiorum postponitur corpori, sicut 
 aurum etiam sordidum argento seu plumbo, licet purissimo, 
 carius aestimatur: ista mediatores deorum et hominum, per 
 quos interpositos diuinis humana iunguntur, cum dis habent 
 corpus aeternum, uitiosum autem cum hominibus animum: 
 quasi religio, qua uolunt dis homines per daemones iungi, in 
 corpore sit, non in animo constituta. Quaenam tandem istos 
 mediatores falsos adque fallaces quasi capite deorsum nequitia 
 uel poena suspendit, ut inferiorem animalis partem, id est 
 corpus, cum superioribus, superiorem uero, id est animum, 
 cum inferioribus habeant, et cum dis caelestibus in parte seruiente 
 coniuncti, cum hominibus autem terrestribus in parte 
 dominante sint miseri? Corpus quippe seruum est, sicut etiam 
 Sallustius ait: \'Animi imperio, corporis seruitio magis utimur.\' 
 Adiunxit autem ille: \'Alterum nobis cum dis, alterum cum 
 beluis commune est,\' quoniam de hominibus loquebatur, quibus

 

 
 
 
 sicut beluis mortale corpus est. Isti autem, quos inter nos 
 et deos mediatores nobis philosophi prouiderunt, possunt quidem 
 dicere de animo et corpore: alterum nobis cum dis, alterum 
 cum hominibus commune est; sed, sicut dixi, tamquam in 
 peruersum ligati adque suspensi, seruum corpus cum dis beatis. 
 dominum animum cum hominibus miseris habentes, parte inferiore 
 exaltati, superiore deiecti. Unde etiamsi quisquam 
 propter hoc eos putauerit aeternitatem habere cum dis, quia 
 nulla morte, sicut animalium terrestrium, animi eorum soluuntur 
 a corpore: nec sic existimandum est eorum corpus 
 tamquam honoratorum aeternum uehiculum, sed aeternum uinculum 
 damnatorum.

CAPUT X. 
 Quod secundum Plotini sententiam minus miseri sint homines in corpore mortali quam daemones in aeterno. 
 Plotinus certe nostrae memoriae uicinis temporibus Platonem 
 ceteris excellentius intellexisse laudatur. Is cum de 
 humanis animis ageret: Tater, inquit, misericors mortalia illis 
 uincla faciebat.\' Ita hoc ipsum, quod mortales sunt homines 
 corpore, ad misericordiam Dei patris pertinere arbitratus est, 
 ne semper huius uitae miseria tenerentur. Hac misericordia 
 indigna iudicata est iniquitas daemonum, quae in animi passiui 
 miseria non mortale sicut homines, sed aeternum corpus accepit.

 

 
 
 
 Essent quippe feliciores hominibus, si mortale cum eis haberent 
 corpus et cum dis animum beatum. Essent autem pares 
 hominibus, si cum animo misero corpus saltem mortale cum 
 eis habere meruissent; si tamen adquirerent aliquid pietatis, 
 ut ab aerumnis uel in morte requiescerent. Nunc uero non 
 solum feliciores hominibus non sunt animo misero, sed etiam 
 miseriores sunt perpetuo corporis uinculo. Non enim aliqua 
 pietatis et sapientiae disciplina proficientes intellegi uoluit ex 
 daemonibus fieri deos, cum apertissime dixerit daemones 
 aeternos.

CAPUT XI. 
 De opinione Platonicorum, qua putant animas hominum daemones esse post corpora. 
 Dicit quidem et animas hominum daemones esse et ex 
 hominibus fieri lares, si boni meriti sunt; lemures, si mali, 
 seu laruas; manes autem deos dici, si incertum est bonorum 
 eos seu malorum esse meritorum. In qua opinione quantam 
 uoraginem aperiant sectandis perditis moribus, quis non uideat, 
 si uel paululum adtendat? Quando quidem quamlibet nequam 
 homines fuerint, uel laruas se fieri dum opinantur, uel dum 
 manes deos, tanto peiores fiunt, quanto sunt nocendi cupidiores, 
 ut etiam quibusdam sacrificiis tamquam diuinis honoribus 
 post mortem se inuitari opinentur, ut noceant. Laruas 
 quippe dicit esse noxios daemones ex hominibus factos. Sed 
 hinc alia quaestio est. Inde autem perhibet appellari Graece 
 beatos εὐδαίμονας , quod boni sint animi, hoc est boni daemones, 
 animos quoque hominum daemones esse confirmans.

CAPUT XII. 
 De ternis contrariis, quibus secundum Platonicos daemonum hominumque natura distinguitur. 
 Sed nunc de his agimus, quos in natura propria descripsit 
 inter deos et homines genere animalia, mente rationalia, animo 
 passiua, corpore aeria, tempore aeterna. Nempe cum prius deos 
 in sublimi caelo, homines autem in terra infima disiunctos 
 locis et naturae dignitate secerneret, ita conclusit: \'Habetis. 
 inquit, interim bina animalia: deos ab hominibus plurimum 
 differentes loci sublimitate, uitae perpetuitate, naturae perfectione, 
 nullo inter se propinquo communicatu, cum et habitacula 
 summa ab infimis tanta intercapedo fastigii dispescat, 
 et uiuacitas illic aeterna et indefecta sit, hic caduca et subsiciua, 
 et ingenia illa ad beatitudinem sublimata, haec ad miserias 
 infimata..\' Hic terna uideo commemorata contraria de 
 duabus naturae partibus ultimis, id est summis adque infimis. 
 Nam tria quae proposuit de dis laudabilia, eadem repetiuit, 
 aliis quidem uerbis, ut eis aduersa alia tria ex hominibus redderet. 
 Tria deorum haec sunt: loci sublimitas, uitae perpetuitas. 
 perfectio naturae. Haec aliis uerbis ita repetiuit, ut eis tria 
 contraria hnmanae condicionis obponeret. \'Cum et habitacula, 
 inquit, summa ab infimis tanta intercapedo fastigii dispescat\', 
 quia dixerat loci sublimitatem; et uiuacitas, inquit, illic 
 aeterna et indefecta sit, hic caduca et subsiciua,) quia dixerat 
 uitae perpetuitatem; (et ingenia illa, inquit, ad beatitudinem

 

 
 
 
 sublimata, haec ad miserias infimata\', quia dixerat naturae 
 perfectionem. Tria igitur ab eo posita sunt deorum, id est 
 locus sublimis, aeternitas, beatitudo; et his contraria tria 
 hominum, id est locus infimus, mortalitas, miseria.

CAPUT XIII. 
 Quo modo daemones, si nec cum dis beati nec cum hominibus sunt miseri, inter utramque partem sine utriusque communione sint medii. 
 Inter haec terna deorum et hominum quoniam daemones 
 medios posuit, de\'loco nulla est controuersia; inter sublimem 
 quippe et infimum medius locus aptissime habetur et dicitur. 
 Cetera bina restant, quibus cura adtentior adhibenda est, quem 
 ad modum uel aliena esse a daemonibus ostendantur, uel si 
 eis distribuantur, ut medietas uidetur exposcere. Sed ab eis 
 aliena esse non possunt. Non enim sicut dicimus locum medium 
 nec summum esse nec infimum, ita daemones, cum sint 
 animalia rationalia, nec beatos esse nec miseros, sicuti sunt 
 arbusta uel pecora, quae sunt sensus uel rationis expertia, 
 recte possumus dicere. Quorum ergo ratio mentibus inest, aut 
 miseros esse aut beatos necesse est. Item non possumus recte 
 dicere nec mortales esse daemones nec aeternos. Omnia 
 namque uiuentia aut in aeternum uiuunt, aut finiunt morte 
 quod uiuunt. Iam uero iste tempore aeternos daemones dixit. 
 Quid igitur restat, nisi ut hi medii de duobus summis unum 
 habeant et de duobus infimis alterum? Nam si utraque de 
 imis habebunt aut utraque de summis, medii non erunt, sed 
 in alterutram partem uel resiliunt uel recumbunt. Quia ergo 
 his binis, sicut demonstratum est, carere utrisque non possunt,

 
 
 
 acceptis ex utraque parte singulis mediabuntur. Ac per hoc 
 quia de infimis habere non possunt aeternitatem, quae ibi non 
 est, unum hoc de summis habent; et ideo non est alterum 
 ad conplendam medietatem suam, quod de infimis habeant, 
 nisi miseriam. 
 
 
 Est itaque secundum Platonicos sublimium deorum uel 
 beata aeternitas uel aeterna beatitudo; hominum uero infimorum 
 uel miseria mortalis uel mortalitas misera; daemonum 
 autem mediorum uel misera aeternitas uel aeterna miseria. 
 Nam et quinque illis, quae in definitione daemonum posuit, 
 non eos medios, sicut promittebat, ostendit;. quoniam tria dixit 
 eos habere nobiscum, quod genere animalia, quod mente 
 rationalia, quod animo passiua sunt; cum dis autem unum, 
 quod tempore aeterna; et unum proprium, quod corpore aeria. 
 Quo modo ergo medii, quando unum habent cum summis, 
 tria cum infimis? Quis non uideat relicta medietate quantum 
 inclinentur et deprimantur ad infima? Sed plane etiam ibi 
 medii possunt ita inueniri, ut unum habeant proprium, quod 
 est corpus aerium, sicut et illi de summis adque infimis 
 singula propria, di corpus aetherium hominesque terrenum; 
 duo uero communia sint omnibus, quod genere sunt animalia 
 et mente rationalia. Nam et ipse cum de dis et hominibus 
 loqueretur: \'Habetis, inquit, bina animalia\', et non solent isti 
 deos nisi rationales mente perhibere. Duo sunt residua, quod 
 sunt animo passiua et tempore aeterna; quorum habent unum 
 cum infimis, cum summis alterum, ut proportionali ratione 
 librata medietas neque sustollatur in summa, neque in infima 
 deprimatur. Ipsa est autem illa daemonum misera aeternitas 
 uel aeterna miseria. Qui enim ait animo passiua\', etiam 
 \'misera\' dixisset, nisi eorum cultoribus erubuisset. Porro quia 
 prouidentia summi Dei, sicut etiam ipsi fatentur, non fortuita

 
 
 
 temeritate regitur mundus, numquam esset istorum aeterna 
 miseria, nisi esset magna malitia. 
 
 Si igitur beati recte dicuntur eudaemones, non sunt eudaemones 
 daemones, quos inter homines et deos isti in medio 
 locauerunt. Quis ergo est locus bonorum daemonum, qui 
 supra homines, infra deos istis praebeant adiutorium, illis 
 ministerium? Si enim boni aeternique sunt, profecto et beati 
 sunt. Aeterna autem beatitudo medios eos esse non sinit, 
 quia multum cum dis conparat multumque ab hominibus 
 separat. Unde frustra isti conabuntur ostendere, quo modo 
 daemones boni, si et inmortales sunt et beati, recte medii 
 constituantur inter deos inmortales ac beatos et homines mortales 
 ac miseros. Cum enim utrumque habeant cum dis, et 
 beatitudinem scilicet et inmortalitatem, nihil autem horum 
 cum hominibus et miseris et mortalibus: quo modo non potius 
 remoti sunt ab hominibus disque coniuncti, quam inter utrosque 
 medii constituti? Tunc enim medii essent, si haberent et 
 ipsi duo quaedam sua, non cum binis alterutrorum, sed cum 
 singulis utrorumque communia; sicut homo medium quiddam 
 est, sed inter pecora et angelos, ut, quia pecus est animal 
 inrationale adque mortale, angelus autem rationale et inmortale, 
 medius homo est, sed inferior angelis, superior pecoribus, 
 habens cum pecoribus mortalitatem, rationem cum angelis, 
 animal rationale mortale. Ita ergo cum quaerimus medium 
 inter beatos inmortales miserosque mortales, hoc inuenire 
 debemus, quod aut mortale sit beatum, aut inmortale sit 
 miserum.

CAPUT XIIII. 
 An homines, cum sint mortales, possint uera beatitudine esse felices. 
 Utrum et beatus et mortalis homo esse possit, magna est 
 inter homines quaestio. Quidam enim condicionem suam 
 humilius inspexerunt negaueruntque hominem capacem esse 
 posse beatitudinis, quamdiu mortaliter uiuit. Quidam uero 
 extulerunt se et ausi sunt dicere sapientiae compotes beatos 
 esse posse mortales. Quod si ita est, quur non ipsi potius 
 medii constituuntur inter mortales miseros et inmortales beatos, 
 beatitudinem habentes cum inmortalibus beatis; mortalitatem 
 cum mortalibus miseris? Profecto enim, si beati sunt, inuident 
 nemini (nam quid miserius inuidentia?) et ideo mortalibus 
 miseris, quantum possunt, ad consequendam beatitudinem consulunt, 
 ut etiam inmortales ualeant esse post mortem et 
 angelis inmortalibus beatisque coniungi.

CAPUT XV. 
 De mediatore Dei et hominum, homine Christo lesu. 
 Si autem, quod multo credibilius et probabilius disputatur. 
 omnes homines, quamdiu mortales sunt, etiam miseri sint 
 necesse est, quaerendus est medius, qui non solum homo. 
 uerum etiam deus sit, ut homines ex mortali miseria ad 
 beatam inmortalitatem huius medii beata mortalitas interueniendo 
 perducat; quem neque non fieri mortalem oportebat. 
 neque permanere mortalem. Mortalis quippe factus est non 
 infirmata Verbi diuinitate, sed carnis infirmitate suscepta; 
 non autem permansit in ipsa carne mortalis, quam resuscitauit

 
 
 
 a mortuis; quoniam ipse est fructus mediationis eius, ut nec 
 ipsi, propter quos liberandos mediator effectus est, in perpetua 
 uel carnis morte remanerent. Proinde mediatorem inter 
 nos et Deum et mortalitatem habere oportuit transeuntem et 
 beatitudinem permanentem, ut per id, quod transit, congrueret 
 morituris, et ad id, quod permanet, transferret ex mortuis. 
 Boni igitur angeli inter miseros mortales et beatos inmortales 
 medii esse non possunt, quia ipsi quoque et beati et inmortales 
 sunt; possunt autem medii esse angeli mali, quia inmortales 
 sunt cum illis, miseri cum istis. His contrarius est 
 mediator bonus, qui aduersus eorum inmortalitatem et miseriam 
 et mortalis esse ad tempus uoluit, et beatus in aeternitate 
 persistere potuit; ac sic eos et inmortales superbos et miseros 
 noxios, ne inmortalitatis iactantia seducerent ad miseriam, et 
 suae mortis humilitate et suae beatitudinis benignitate destruxit 
 in eis, quorum corda per suam fidem mundans ab 
 illorum inmundissima dominatione liberauit. 
 
 Homo itaque mortalis et miser longe seiunctus ab inmortalibus 
 et beatis quid eligat medium, per quod inmortalitati 
 et beatitudini copuletur? Quod possit delectare in daemonum 
 in mortalitate , miserum est; quod posset offendere in Christi 
 mortalitate, iam non est. Ibi ergo cauenda est miseria sempiterna; 
 hic mors timenda non est, quae non esse potuit 
 sempiterna, et beatitudo amanda est sempiterna. Ad hoc se 
 quippe interponit medius inmortalis et miser, ut ad inmortalitatem 
 beatam transire non sinat, quoniam persistit quod

 
 
 
 inpedit, id est ipsa miseria; ad hoc se autem interposuit mortalis 
 et beatus, ut mortalitate transacta et ex mortuis faceret 
 inmortales, quod in se resurgendo monstrauit, et ex miseris 
 beatos, unde numquam ipse discessit. Alius est ergo medius 
 malus, qui separat amicos; alius bonus, qui reconciliat inimicos. 
 Et ideo multi sunt medii separatores, quia multitudo. 
 quae beata est, unius Dei participatione fit beata; cuius participationis 
 priuatione misera multitudo malorum angelorum. 
 quae se obponit potius ad inpedimentum, quam interponit ad 
 beatitudinis adiutorium, etiam ipsa multitudine obstrepit 
 quodam modo, ne possit ad illud unum beatificum perueniri, 
 ad quod ut perduceremur, non multis, sed uno mediatore 
 opus erat, et hoc eo ipso, cuius participatione simus beati, 
 hoc est Verbo Dei non facto, per quod facta sunt omnia. 
 Nec tamen ob hoc mediator est, quia Verbum; maxime quippe 
 inmortale et maxime beatum Verbum longe est a mortalibus 
 miseris; sed mediator, per quod homo, eo ipso utique ostendens 
 ad illud non solum beatum, uerum etiam beatificum 
 bonum non oportere quaeri alios mediatores, per quos arbitremur 
 nobis peruentionis gradus esse moliendos, quia beatus 
 et beatificus Deus factus particeps humanitatis nostrae conpendium 
 praebuit participandae diuinitatis suae. Neque enim 
 nos a mortalitate et miseria liberans ad angelos inmortales 
 beatosque ita perducit, ut eorum participatione etiam nos inmortales 
 et beati simus; sed ad illam Trinitatem, cuius et 
 angeli participatione beati sunt. Ideo quando in forma serui. 
 ut mediator esset, infra angelos esse uoluit, in forma Dei

 

 
 
 
 supra angelos mansit; idem in inferioribus uia uitae, qui in 
 superioribus uita.

CAPUT XVI. 
 An rationabiliter Platonici definierint deos caelestes declinantes terrena contagia hominibus non misceri, quibus ad amicitiam deorum daemones suffragentur. 
 Non enim uerum est, quod idem Platonicus ait Platonem 
 dixisse: \'Nullus Deus miscetur homini*; et hoc praecipuum 
 eorum sublimitatis ait esse specimen, quod nulla adtrectatione 
 hominum contaminantur. Ergo daemones contaminari fatetur, 
 et ideo eos, a quibus contaminantur, mundare non possunt 
 omnesque inmundi pariter fiunt, et daemones contrectatione 
 hominum et homines cultu daemonum. Aut si et contrectari 
 miscerique hominibus, nec tamen contaminari daemones 
 possunt, dis profecto meliores sunt, quia illi, si miscerentur, 
 contaminarentur. Nam hoc deorum dicitur esse praecipuum, 
 ut eos sublimiter separatos humana contrectatio contaminare 
 non possit. Deum quidem summum omnium creatorem, quem 
 nos uerum Deum dicimus, sic a Platone praedicari adseuerat, 
 quod ipse sit solus qui non possit penuria sermonis humani 
 quauis oratione uel modice conprehendi; uix autem sapientibus 
 uiris, cum se uigore animi quantum licuit a corpore

 

 
 
 
 remouerunt, intellectum huius Dei, id quoque interdum uelut 
 in altissimis tenebris rapidissimo coruscamine lumen candidum 
 intermicare. Si ergo supra omnia uere summus Deus intellegibili 
 et ineffabili quadam praesentia, etsi interdum, etsi tamquam 
 rapidissimo coruscamine lumen candidum intermicans, 
 adest tamen sapientium mentibus, cum se quantum licuit a 
 corpore remouerunt, nec ab eis contaminari potest: quid est 
 quod isti di propterea constituuntur longe in sublimi loco, ne 
 contrectatione contaminentur humana? Quasi uero aliud corpora 
 illa aetheria quam uidere sufficiat, quorum luce terra, 
 quantum sufficit, inlustratur. Porro si non contaminantur 
 sidera, cum uidentur, quos deos omnes uisibiles dicit: nec 
 daemones hominum contaminantur aspectu, quamuis de proximo 
 uideantur. An forte uocibus humanis contaminarentur, qui 
 acie non contaminantur oculorum, et ideo daemones medios 
 habent, per quos eis uoces hominum nuntientur, a quibus 
 longe absunt, ut incontaminatissimi perseuerent? Quid iam 
 de ceteris sensibus dicam? Non enim olfaciendo contaminari 
 uel di possent, si adessent, uel cum adsunt daemones possunt 
 uiuorum corporum uaporibus humanorum, si tantis sacrificiorum 
 cadauerinis non contaminantur nidoribus. In gustandi 
 autem sensu nulla necessitate reficiendae mortalitatis urgentur, 
 ut fame adacti cibos ab hominibus quaerant. Tactus uero in 
 potestate est. Nam licet ab eo potissimum sensu contrectatio 
 dicta uideatur, hactenus tamen, si uellent, miscerentur hominibus, 
 ut uiderent et uiderentur, audirent et audirentur. 
 Tangendi autem quae necessitas? Nam neque homines id concupiscere 
 auderent, cum deorum uel daemonum bonorum

 
 
 
 conspectu uel conloquio fruerentur; et si in tantum curiositas 
 progrederetur, ut uellet: quonam pacto quispiam posset inuitum 
 tangere deum uel daemonem, qui nisi captum non potest 
 passerem? 
 
 Videndo igitur uisibusque se praebendo et loquendo et 
 audiendo di corporaliter misceri hominibus possent. Hoc autem 
 modo daemones si miscentur, ut dixi, et non contaminantur, 
 di autem contaminarentur, si miscerentur: incontaminabiles 
 dicunt daemones et contaminabiles deos. Si autem contaminantur 
 et daemones, quid conferunt hominibus ad uitam post 
 mortem beatam. quos contaminati mundare non possunt, ut 
 eos mundos dis incontaminatis possint adiungere, inter quos 
 et illos medii constituti sunt? Aut si hoc eis beneficii non 
 conferunt, quid prodest hominibus daemonum amica mediatio? 
 An ut post mortem non ad deos homines per daemones 
 transeant, sed simul uiuant utrique contaminati ac per hoc 
 neutri beati? Nisi forte quis dicat more spongiarum uel 
 huiusce modi rerum mundare daemones amicos suos, ut tanto 
 ipsi sordidiores fiant, quanto fiunt homines eis uelut tergentibus 
 mundiores. Quod si ita est, contaminatioribus di miscentur 
 daemonibus, qui, ne contaminarentur, hominum propinquitatem 
 contrectationemque uitarunt. An forte di possunt ab hominibus 
 contaminatos mundare daemones, nec ab eis contaminari, 
 et eo modo non possent et homines? Quis talia sentiat, nisi 
 quem fallacissimi daemones deceperunt? Quid quod, si uideri

 

 

 
 
 
 et uidere contaminat, uidentur ab hominibus di, quos uisibiles 
 dicit, \'clarissima mundi lumina) et cetera sidera, tutioresque 
 sunt daemones ab ista hominum contaminatione, qui non 
 possunt uideri, nisi uelint? Aut si non uideri, sed uidere 
 contaminat, negent ab istis clarissimis mundi luminibus, quos 
 deos opinantur, uideri homines, cum radios suos terras usque 
 pertendant. Qui tamen eorum radii per quaeque inmunda diffusi 
 non contaminantur, et di contaminarentur, si hominibus miscerentur, 
 etiamsi esset necessarius in subueniendo contactus? 
 Nam radiis solis et lunae terra contingitur, nec istam contaminat 
 lucem.

CAPUT XVII. 
 Ad consequendam uitam beatam, quae in participat participatione a est summi boni, non tali mediatore indigere hominem qualis est daemon, sed tali qualis est unus Christus. 
 Miror autem plurimum tam doctos homines, qui cuncta 
 corporalia et sensibilia prae incorporalibus et intellegibilibus 
 postponenda iudicauerunt, cum agitur de beata uita, corporalium 
 contrectationum facere mentionem. Ubi est illud 
 Plotini, ubi ait: Fugiendum est igitur ad carissimam patriam, 
 et ibi pater, et ibi omnia. Quae igitur, inquit, classis aut 
 fuga? Similem Deo fieri.\' Si ergo deo quanto similior, tanto 
 fit quisque propinquior, nulla est ab illo alia longinquitas 
 quam eius dissimilitudo. Incorporali uero illi aeterno et

 

 
 
 
 incommutabili tanto est anima hominis dissimilior, quanto rerum 
 temporalium mutabiliumque cupidior. Hoc ut sanetur, quoniam 
 inmortali puritati, quae in summo est, ea quae in imo sunt 
 mortalia et inmunda conuenire non possunt, opus est quidem 
 mediatore; non tamen tali, qui corpus quidem habeat inmortale 
 propinquum summis, animum autem morbidum similem 
 infimis (quo morbo nobis inuideat potius ne sanemur, quam 
 adiuuet ut sanemur); sed tali, qui nobis infimis ex corporis 
 mortalitate coaptatus inmortali spiritus iustitia, per quam non 
 locorum distantia, sed similitudinis excellentia mansit in 
 summis, mundandis liberandisque nobis uere diuinum praebeat 
 adiutorium. Qui profecto incontaminabilis Deus absit ut contaminationem 
 timeret ex homine quo indutus est, aut ex 
 hominibus inter quos in homine conuersatus est. Non enim 
 parua sunt haec interim duo, quae salubriter sua incarnatione 
 monstrauit, nec carne posse contaminari ueram diuinitatem, 
 nec ideo putandos daemones nobis esse meliores, quia non 
 habent carnem. Hic est, sicut eum sancta scriptura praedicat, 
 mediator Dei et hominum, homo Christus Iesus. 
 de cuius et diuinitate, qua patri est semper aequalis, et 
 humanitate, qua nobis factus est similis, non hic locus est 
 ut conpetenter pro nostra facultate dicamus.

CAPUT XVIII. 
 Quod fallacia daemonum, dum sua intercessione uiam spondet ad Deum, hoc adnitatur, ut homines a uia ueritatis auertat. 
 Falsi autem illi fallacesque mediatores daemones, qui, cum 
 per spiritus inmunditiam miseri ac maligni multis effectibus 
 r

 

 

 
 
 
 clareant, per corporalium tamen locorum interualla et per 
 aeriorum corporum leuitatem a prouectu animorum nos auocare 
 adque auertere moliuntur, non uiam praebent ad Deum, sed. 
 ne uia teneatur, inpediunt. Quando quidem et in ipsa uia 
 corporali (quae falsissima est et plenissima erroris, qua non 
 iter agit iustitia; quoniam non per corporalem altitudinem, 
 sed per spiritalem, hoc est incorporalem, similitudinem ad 
 Deum debemus ascendere) — in ipsa tamen uia corporali. 
 quam daemonum amici per elementorum gradus ordinant inter 
 aetherios deos et terrenos homines aeriis daemonibus mediis 
 constitutis, hoc deos opinantur habere praecipuum, ut propter 
 hoc interuallum locorum contrectatione non contaminentur 
 humana. Ita daemones contaminari potius ab hominibus, quam 
 homines mundari a daemonibus credunt, et deos ipsos contaminari 
 potuisse, nisi loci altitudine munirentur. Quis tam 
 infelix est, ut ista uia mundari se existimet, ubi homines 
 contaminantes, daemones contaminati, di contaminabiles praedicantur, 
 et non potius eligat uiam, ubi contaminantes magis 
 daemones euitentur et ab incontaminabili Deo ad ineundam 
 societatem incontaminatorum angelorum homines a contaminatione 
 mundentur?

CAPUT XVIIII. 
 Quod appellatio daemonum iam nec aput cultores eorum adsumatur in significationem alicuius boni. 
 Sed ne de uerbis etiam nos certare uideamur, quoniam 
 nonnulli istorum, ut ita dixerim, daemonicolarum, in quibus

 
 
 
 et Labeo est, eosdem perhibent ab aliis angelos dici, quos 
 ipsi daemones nuncupant, iam mihi de bonis angelis aliquid 
 uideo disserendum, quos isti esse non negant, sed eos bonos 
 daemones uocare quam angelos malunt. Nos autem, sicut 
 scriptura loquitur, secundum quam Christiani sumus, angelos 
 quidem partim bonos, partim malos, numquam uero bonos 
 daemones legimus; sed ubicumque illarum litterarum hoc 
 nomen positum reperitur, siue daemones, siue daemonia 
 dicantur, non nisi maligni significantur spiritus. Et hanc 
 loquendi consuetudinem in tantum populi usquequaque secuti 
 sunt, ut eorum etiam, qui pagani appellantur et deos multos 
 ac daemones colendos esse contendunt, nullus fere sit tam 
 litteratus et doctus, qui audeat in laude uel seruo suo dicere: 
 \'Daemonem habes\'; sed quilibet hoc dicere uoluerit, non se 
 aliter accipi, quam maledicere uoluisse, dubitare non possit. 
 Quae igitur nos causa conpellit, ut post offensionem aurium 
 tam multarum, ut iam paene sint omnium, quae hoc uerbum 
 non nisi in malam partem audire consuerunt, quod diximus 
 cogamur exponere, cum possimus angelorum nomine adhibito 
 eandem offensionem, quae nomine daemonum fieri poterat, 
 euitare?

CAPUT XX. 
 De qualitate scientiae, quae daemones superbos facit. 
 Quamquam etiam ipsa origo huius nominis, si diuinos intueamur 
 libros, aliquid adfert cognitione dignissimum. Daemones 
 enim dicuntur (quoniam uocabulum Graecum est) ob scientiam 
 nominati. Apostolus autem spiritu sancto locutus ait: Scientia

 

 
 
 
 inflat, caritas uero aedificat; quod recte aliter non 
 intellegitur, nisi scientiam tunc prodesse, cum caritas inest; 
 sine hac autem inflare, id est in superbiam inanissimae quasi 
 uentositatis extollere. Est ergo in daemonibus scientia sine 
 caritate, et ideo tam inflati, hoc est tam superbi sunt, ut 
 honores diuinos et religionis seruitutem, quam uero Deo 
 deberi sciunt, sibi satis egerint exhiberi, et quantum possunt 
 aput quos possunt adhuc agant. Contra superbiam porro daemonum, 
 qua pro meritis possidebatur genus humanum, Dei 
 humilitas, quae in Christo apparuit, quantam uirtutem habeat, 
 animae hominum nesciunt inmunditia elationis inflatae, daemonibus 
 similes, non scientia sed superbia.

CAPUT XXI. 
 Ad quem modum Dominus uoluerit daemonibus innotescere. 
 Ipsi autem daemones etiam hoc ita sciunt, ut eidem Domino 
 infirmitate carnis induto dixerint: Quid nobis et tibi, Iesu 
 Nazarene? Venisti perdere nos? Clarum est in his 
 uerbis, quod in eis et tanta scientia erat, et caritas non erat. 
 Poenam suam quippe formidabant ab illo, non in illo iustitiam 
 diligebant. Tantum uero eis innotuit, quantum uoluit; tantum 
 autem uoluit, quantum oportuit. Sed innotuit non sicut angelis

 

 
 
 
 sanctis, qui eius, secundum id quod Dei Verbum est, participata 
 aeternitate perfruuntur, sed sicut eis terrendis innotescendum 
 fuit, ex quorum tyrannica quodam modo potestate 
 fuerat liberaturus praedestinatos in suum regnum et gloriam 
 semper ueracem et ueraciter sempiternam. Innotuit ergo daemonibus 
 non per id. quod est uita aeterna et lumen incommutabile, 
 quod inluminat pios, cui uidendo per fidem, quae 
 in illo est, corda mundantur, sed per quaedam temporalia 
 suae uirtutis effecta et occultissimae signa praesentiae, quae 
 angelicis sensibus etiam malignorum spirituum potius quam 
 infirmitati hominum possint esse conspicua. Denique quando 
 ea paululum subprimenda iudicauit et aliquanto altius latuit, 
 dubitauit de illo daemonum princeps eumque tentauit, an 
 Christus esset explorans, quantum se tentari ipse permisit, 
 ut hominem, quem gerebat, ad nostrae imitationis temperaret 
 exemplum. Post illam uero tentationem, cum angeli, sicut 
 scriptum est, ministrarent ei, boni utique et sancti ac per 
 hoc spiritibus inmundis metuendi et tremendi, magis magisque 
 innotescebat daemonibus quantus esset, ut ei iubenti, 
 quamuis in illo contemtibilis uideretur carnis infirmitas, 
 resistere nullus auderet.

CAPUT XXII. 
 Quid intersit inter scientiam sanctorum angelorum et scientiam daemonum. 
 His igitur angelis bonis omnis corporalium temporaliumque 
 rerum scientia, qua inflantur daemones, uilis est: non quod 
 earum ignari sint, sed quod illis Dei, qua sanctificantur, 
 caritas cara est, prae cuius non tantum incorporali, uerum 
 etiam incommutabili et ineffabili pulchritudine. cuius sancto

 
 
 
 amore inardescunt, omnia, quae infra sunt et, quod illud est, 
 non sunt seque ipsos inter illa contemnunt, ut ex toto, quod 
 boni sunt, eo bono, ex quo boni sunt, perfruantur. Et ideo 
 certius etiam temporalia et mutabilia ista nouerunt, quia 
 eorum principales causas in Verbo Dei conspiciunt, per quod 
 factus est mundus; quibus causis quaedam probantur, quaedam 
 reprobantur, cuncta ordinantur. Daemones autem non aeternas 
 temporum causas et quodam modo cardinales in Dei sapientia 
 contemplantur, sed quorundam signorum nobis occultorum 
 maiore experientia multo plura quam homines futura prospiciunt; 
 dispositiones quoque suas aliquando praenuntiant. 
 Denique saepe isti, numquam illi omnino falluntur. Aliud est 
 enim temporalibus temporalia et mutabilibus mutabilia coniectare 
 eisque temporalem et mutabilem modum suae uoluntatis 
 et facultatis inserere, quod daemonibus certa ratione permissum 
 est; aliud autem in aeternis adque incommutabilibus Dei 
 legibus, quae in eius sapientia uiuunt, mutationes temporum 
 praeuidere Deique uoluntatem, quae tam certissima quam 
 potentissima est omnium, spiritus eius participatione cognoscere; 
 quod sanctis angelis recta discretione donatum est. 
 Itaque non solum aeterni, uerum etiam beati sunt. Bonum 
 autem, quo beati sunt, Deus illis est, a quo creati sunt. 
 Illius quippe indeclinabiliter participatione et contemplatione 
 perfruuntur.

CAPUT XXIII. 
 Nomen deorum falso adscribi dis gentium, quod tamen et angelis sanctis et homiuibus iustis ex diuinarum scripturarum auctoritate commune est. 
 Hos si Platonici malunt deos quam daemones dicere eisque 
 adnumerare, quos a summo Deo conditos deos scribit eorum

 

 
 
 
 auctor et magister Plato: dicant quod uolunt; non enim cum 
 eis de uerborum controuersia laborandum est. Si enim sic 
 inmortales, ut tamen a summo Deo factos, et si non per se 
 ipsos, sed ei, a quo facti sunt, adhaerendo beatos esse dicunt: 
 hoc dicunt quod dicimus, quolibet eos nomine appellent. 
 Hanc autem Platonicorum esse sententiam, siue omnium siue 
 meliorum, in eorum litteris inueniri potest. Nam et de ipso 
 nomine, quod huius modi inmortalem beatamque creaturam 
 deos appellant, ideo inter nos et ipsos paene nulla dissensio 
 est, quia et in nostris sacris litteris legitur: Deus deorum 
 dominus locutus est, et alibi: Confitemini deo 
 deorum, et alibi: Rex magnus super omnes deos. 
 Illud autem ubi scriptum est: Terribilis est super omnes 
 deos, quur dictum sit, deinceps ostenditur. Sequitur enim: 
 Quoniam omnes di gentium daemonia, Dominus 
 autem caelos fecit. Super omnes ergo deos dixit, sed 
 gentium, id est quos gentes pro dis habent, quae sunt 
 daemonia; ideo terribilis, sub quo terrore Domino dicebant: 
 Venisti perdere nos? Illud uero, ubi dicitur: Deus 
 deorum, non potest intellegi deus daemoniorum; et rex 
 magnus super omnes deos absit ut dicatur rex magnus 
 super omnia daemonia. Sed homines quoque in populo Dei 
 eadem scriptura deos appellat. Ego, inquit, dixi, di estis 
 et filii Excelsi omnes. Potest itaque intellegi horum 
 deorum deus, qui dictus est deus deorum, et super hos 
 deos rex magnus, qui dictus est rex magnus super 
 omnes deos.

 

 
 
 
 
 Verum tamen cum a nobis quaeritur: si homines dicti sunt 
 di, quod in populo Dei sunt, quem per angelos uel per 
 homines adloquitur Deus, quanto magis inmortales eo nomine 
 digni sunt, qui ea fruuntur beatitudine, ad quam Deum 
 colendo cupiunt homines peruenire: quid respondebimus nisi 
 non frustra in scripturis sanctis expressius homines nuncupatos 
 deos, quam illos inmortales et beatos, quibus nos aequales 
 futuros in resurrectione promittitur, ne scilicet propter illorum 
 excellentiam aliquem eorum nobis constituere deum infidelis 
 auderet infirmitas? Quod in homine facile est euitare. Et 
 euidentius dici debuerunt homines di in populo Dei, ut certi 
 ac fidentes fierent eum esse Deum suum, qui dictus est 
 deus deorum; quia etsi appellentur di inmortales illi et 
 beati, qui in caelis sunt, non tamen dicti sunt di deorum, 
 id est di hominum in populo Dei constitutorum, quibus 
 dictum est: Ego dixi, di estis et filii Excelsi omnes. 
 Hinc est quod ait apostolus: Etsi sunt qui dicuntur di, 
 siue in caelo siue in terra, sicuti sunt di multi 
 et domini multi: nobis tamen unus Deus Pater, ex 
 quo omnia et nos in ipso, et unus Dominus Iesus 
 Christus, per quem omnia et nos per ipsum. 
 
 Non multum ergo de nomine disceptandum est, cum res 
 ipsa ita clareat, ut ab scrupulo dubitationis aliena sit. Illud 
 uero, quod nos ex eorum inmortalium beatorum numero 
 missos esse angelos dicimus, qui Dei uoluntatem hominibus 
 adnuntiarent, illis autem non placet, quia hoc ministerium 
 non per illos, quos deos appellant, id est inmortales et beatos,

 

 
 
 
 sed per daemones fieri credunt, quos inmortales tantum, non 
 etiam beatos audent dicere, aut certe ita inmortales et beatos, 
 ut tamen daemones bonos, non deos sublimiter conlocatos et 
 ab humana contrectatione semotos, quamuis nominis controuersia 
 uideatur, tamen ita detestabile est nomen daemonum, 
 ut hoc modis omnibus a sanctis angelis nos remouere debeamus. 
 Nunc ergo ita liber iste claudatur, ut sciamus inmortales 
 et beatos, quodlibet uocentur, qui tamen facti et creati 
 sunt, medios non esse ad inmortalem beatitudinem perducendis 
 mortalibus miseris, a quibus utraque differentia separantur. 
 Qui autem medii sunt communem habendo inmortalitatem cum 
 superioribus, miseriam cum inferioribus, quoniam merito 
 malitiae miseri sunt, beatitudinem, quam non habent, inuidere 
 nobis possunt potius quam praebere. Unde nihil habent amici 
 daemonum quod nobis dignum adferant, quur eos tamquam 
 adiutores colere debeamus, quos potius ut deceptores uitare 
 debemus. Quos autem bonos et ideo non solum inmortales, 
 uerum etiam beatos deorum nomine sacris et sacrificiis propter 
 uitam beatam post mortem adipiscendam colendos putant, 
 qualescumque illi sint et quolibet uocabulo digni sint, non 
 eos uelle per tale religionis obsequium nisi unum Deum coli, 
 a quo creati et cuius participatione beati sunt, adiuuante ipso 
 in sequenti libro diligentius disseremus.

CAPUT I. 
 
 Veram beatitudinem siue angelis siue hominibus per unum Deum tribui etiam Platonicos definisse: sed utrum hi, quos ob hoc ipsum colendos putant, uni tantum Deo, an etiam sibi sacrificari uelint, esse quaerendum. 
 Omnium certa sententia est, qui ratione quoquo modo uti 
 possunt, beatos esse omnes homines uelle. Qui autem sint 
 uel unde fiant dum mortalium quaerit infirmitas, multae magnaeque 
 controuersiae concitatae sunt, in quibus philosophi 
 sua studia et otia contriuerunt, quas in medium adducere 
 adque discutere et longum est et non necessarium. Si enim 
 recolit qui haec legit, quid in libro egerimus octauo in eligendis 
 philosophis, cum quibus haec de beata uita, quae post 
 mortem futura est, quaestio tractaretur, utrum ad eam uni 
 Deo uero, qui etiam effector est deorum, an plurimis dis religione 
 sacrisque seruiendo peruenire possimus: non etiam hic 
 eadem repeti expectat, praesertim cum possit relegendo, si 
 forte oblitus est, adminiculari memoriam. Elegimus enim 
 Platonicos omnium philosophorum merito nobilissimos, propterea 
 quia sapere potuerunt licet inmortalem ac rationalem 
 uel intellectualem hominis animam nisi participato lumine 
 illius Dei, a quo et ipsa et mundus factus est, beatam esse 
 non posse; ita illud, quod omnes homines adpetunt, id est 
 uitam beatam, quemquam isti adsecuturum negant, qui non 
 illi uni optimo, quod est incommutabilis Deus, puritate casti 
 amoris adhaeserit. Sed quia ipsi quoque siue cedentes uanitati

 
 
 
 errorique populorum siue, ut ait apostolus, euanescentes in 
 cogitationibus suis multos deos colendos ita putauerunt 
 uel putari uoluerunt, ut quidam eorum etiam daemonibus 
 diuinos honores sacrorum et sacrificiorum deferendos esse censerent, 
 quibus iam non parua ex parte respondimus: nunc 
 uidendum ac disserendum est, quantum Deus donat, inmortales 
 ac beati in caelestibus sedibus dominationibus, principatibus 
 potestatibus constituti, quos isti deos et ex quibus 
 quosdam uel bonos daemones uel nobiscum angelos nominant, 
 quo modo credendi sint uelle a nobis religionem pietatemque 
 seruari; hoc est, ut apertius dicam, utrum etiam sibi an 
 tantum Deo suo, qui etiam noster est, placeat eis ut sacra 
 faciamus et sacrificemus, uel aliqua nostra seu nos ipsos religionis 
 ritibus consecremus. 
 
 Hic est enim diuinitati uel, si expressius dicendum est, 
 deitati debitus cultus, propter quem uno uerbo significandum, 
 quoniam mihi satis idoneum non occurrit Latinum, Graeco 
 ubi necesse est insinuo quid uelim dicere. Aatfistav quippe 
 nostri, ubicumque sanctarum scripturarum positum est, interpretati 
 sunt seruitutem. Sed ea seruitus, quae debetur hominibus, 
 secundum quam praecipit apostolus seruos dominis 
 suis subditos esse debere, alio nomine Graece nuncupari solet; 
 Xatpeia uero secundum consuetudinem, qua locuti sunt qui 
 nobis diuina eloquia condiderunt, aut semper aut tam frequenter 
 ut paene semper ea dicitur seruitus, quae pertinet ad 
 colendum Deum. Proinde si tantummodo cultus ipse dicatur, 
 non soli Deo deberi uidetur. Dicimur enim colere etiam

 

 
 
 
 homines, quos honorifica uel recordatione uel praesentia frequentamus. 
 Nec solum ea, quibus nos religiosa humilitate subicimus, 
 sed quaedam etiam, quae subiecta sunt nobis, perhibentur 
 coli. Nam ex hoc uerbo et agricolae et coloni et incolae 
 uocantur, et ipsos de os non ob aliud appellant caelicolas, nisi 
 quod caelum colant, non utique uenerando, sed inhabitando, 
 tamquam caeli quosdam colonos; non sicut appellantur coloni. 
 qui condicionem debent genitali solo, propter agriculturam 
 sub dominio possessorum, sed, sicut ait quidam Latini eloquii 
 magnus auctor: 

 
 Urbs antiqua fuit, Tyrii tenuere coloni. 
 

 Ab incolendo enim colonos uocauit, non ab agricultura. Hinc 
 et ciuitates a maioribus ciuitatibus uelut populorum examinibus 
 conditae coloniae nuncupantur. Ac per hoc cultum 
 quidem non deberi nisi Deo propria quadam notione uerbi 
 huius omnino uerissimum est; sed quia et aliarum rerum 
 dicitur cultus, ideo Latine uno uerbo significari cultus Deo 
 debitus non potest. 
 
 Nam et ipsa religio quamuis distinctius non quemlibet, 
 sed Dei cultum significare uideatur (unde isto nomine interpretati 
 sunt nostri eam, quae Graece ϑρησϰεία dicitur): tamen 
 quia Latina loquendi consuetudine, non inperitorum, uerum 
 etiam doctissimorum, et cognationibus humanis adque adfinitatibus 
 et quibusque necessitudinibus dicitur exhibenda religio, 
 non eo uocabulo uitatur ambiguum, cum de cultu deitatis 
 uertitur quaestio, ut fidenter dicere ualeamus religionem non 
 esse nisi cultum Dei, quoniam uidetur hoc uerbum a significanda 
 obseruantia propinquitatis humanae insolenter auferri.

 

 
 
 
 Pietas quoque proprie Dei cultus intellegi solet, quam Graeci 
 εὐσέβειαν uocant. Haec tamen et erga parentes officiose haberi 
 dicitur. More autem uulgi hoc nomen etiam in operibus misericordiae 
 frequentatur; quod ideo arbitror euenisse, quia haec 
 fieri praecipue mandat Deus eaque sibi uel pro sacrificiis uel 
 prae sacrificiis placere testatur. Ex qua loquendi consuetudine 
 factum est, ut et Deus ipse dicatur pius; quem sane Graeci 
 nullo suo sermonis usu εὐσεβῆν uocant, quamuis εὐσέβειαν 
 pro misericordia illorum etiam uulgus usurpet. Unde in quibusdam 
 scripturarum locis, ut distinctio certior appareret, non 
 εὐσέβειαν , quod ex bono cultu, sed ϑεοσέβειαν , quod ei Dei 
 cultu conpositum resonat, dicere maluerunt. Utrumlibet autem 
 horum nos uno uerbo enuntiare non possumus. Quae itaque 
 λατρεία Graece nuncupatur et Latine interpretatur seruitus, 
 sed ea qua colimus Deum; uel quae θρησκεία Graece, Latine 
 autem religio dicitur, sed ea quae nobis est erga Deum; uel 
 quam illi εὐσέβειαν , nos uero non uno uerbo exprimere, sed 
 Dei cultum possumus appellare: hanc ei tantum Deo deberi 
 dicimus, qui uerus est Deus facitque suos cultores deos. 
 Quicumque igitur sunt in caelestibus habitationibus inmortales 
 et beati, si nos non amant nec beatos esse nos uolunt, colendi 
 utique non sunt. Si autem amant et beatos uolunt, profecto 
 inde uolunt, unde et ipsi sunt; an aliunde ipsi beati, aliunde 
 nos?

CAPUT II 
 De superna inluminatione quid Plotinus Platonicus senserit. 
 Sed non est nobis ullus cum his excellentioribus philosophis 
 in hac quaestione conflictus. Viderunt enim suisque 
 litteris multis modis copiosissime mandauerunt hinc illos, 
 unde et nos, fieri beatos, obiecto quodam lumine intellegibili. 
 quod Deus est illis et aliud est quam illi, a quo inlustrantur, 
 ut clareant adque eius participatione perfecti beatique subsistant. 
 Saepe multumque Plotinus adserit sensum Platonis 
 explanans, ne illam quidem, quam credunt esse uniuersitatis 
 animam, aliunde beatam esse quam nostram, idque esse lumen 
 quod ipsa non est, sed a quo creata est et quo intellegibiliter 
 inluminante intellegibiliter lucet. Dat etiam similitudinem ad 
 illa incorporea de his caelestibus conspicuis araplisque corporibus, 
 tamquam ille sit sol et ipsa sit luna. Lunam quippe 
 solis obiectu inluminari putant. Dicit ergo ille magnus Platonicus 
 animam rationalem, siue potius intellectualis dicenda 
 sit, ex quo genere etiam inmortalium beatorumque animas 
 esse intellegit, quos in caelestibus sedibus habitare non dubitat, 
 non habere supra se naturam nisi Dei, qui fabricatus est 
 mundum, a quo et ipsa facta est; nec aliunde illis supernis 
 praeberi uitam beatam et lumen intellegentiae ueritatis, quam 
 unde praebetur et nobis, consonans euangelio, ubi legitur: 
 Fuit homo missus a Deo, cui nomen erat Iohannes; 
 hic uenit in testimonium, ut testimonium per perhiberet 
 de lumine, ut omnes crederent per eum. Non 
 erat ille lumen, sed ut testimonium perhiberet

 
 
 
 de lumine. Erat lumen uerum, quod inluminat 
 omnem hominem uenientem in hunc mundum. In 
 qua differentia satis ostenditur animam rationalem uel intellectualem, 
 qualis erat in Iohanne, sibi lumen esse non posse, 
 sed alterius ueri luminis participatione lucere. Hoc et ipse 
 Iohannes fatetur, ubi ei perhibens testimonium dicit: Nos 
 omnes de plenitudine eius accepimus.

CAPUT III. 
 De uero Dei cultu, a quo Platonici, quamuis crea- torem uniuersitatis intellexerint, deuiarunt colendo angelos seu bonos seu malos honore diuino. 
 Quae cum ita sint, si Platonici uel quicumque alii ista senserunt 
 cognoscentes Deum sicut Deum glorificarent et gratias 
 agerent nec euanescerent in cogitationibus suis nec populorum 
 erroribus partim auctores fierent, partim resistere non auderent: 
 profecto confiterentur et illis inmortalibus ac beatis et nobis 
 mortalibus ac miseris, ut inmortales ac beati esse possimus, 
 unum Deum deorum colendum, qui et noster est et illorum. 
 
 Huic nos seruitutem, quae Xatpeia Graece dicitur, siue in 
 quibusque sacramentis siue in nobis ipsis debemus. Huius 
 enim templum simul omnes et singuli templa sumus, quia 
 et omnium concordiam et singulos inhabitare dignatur; non 
 in omnibus quam in singulis maior, quoniam nec mole distenditur 
 nec partitione minuitur. Cum ad illum sursum est, eius 
 est altare cor nostrum; eum Unigenito eius sacerdote placamus; 
 ei cruentas uictimas caedimus, quando usque ad

 

 

 

 
 
 
 sanguinem pro eius ueritate certamus: eum suauissimo adolemus 
 incenso, cum in eius conspectum pio sanctoque amore flagramus: 
 ei dona eius in nobis quoque ipsos uouemus et reddimus; ei 
 beneficiorum eius sollemnitatibus festis et diebus statutis dicamus 
 sacramusque memoriam, ne uolumine temporum ingrata 
 subrepat obliuio; ei sacrificamus hostiam humilitatis et laudis 
 in ara cordis igne feruidam caritatis. Ad hunc uidendum, sicut 
 uideri poterit, eique cohaerendum ab omni peccatorum et 
 cupiditatum malarum labe mundamur et eius nomine consecramur. 
 Ipse enim fons nostrae beatitudinis, ipse omnis adpetitionis 
 est finis. Hunc eligentes uel potius religentes (amiseramus 
 enim neglegentes) — hunc ergo religentes, unde et 
 religio dicta perhibetur, ad eum dilectione tendimus, ut perueniendo 
 quiescamus, ideo beati, quia illo fine perfecti. Bonum 
 enim nostrum, de cuius fine inter philosophos magna contentio 
 est, nullum est aliud quam illi cohaerere, cuius unius anima 
 intellectualis incorporeo, si dici potest, amplexu ueris inpletur 
 fecundaturque uirtutibus. Hoc bonum diligere in toto corde, 
 in tota anima et in tota uirtute praecipimur; ad hoc bonum 
 debemus et a quibus diligimur duci, et quos diligimus ducere. 
 Sic conplentur duo illa praecepta, in quibus tota lex pendet 
 et prophetae: Diliges Dominum Deum tuum in toto 
 corde tuo et in tota anima tua et in tota mente 
 tua, et: Diliges proximum tuum tamquam te ipsum. 
 Ut enim homo se diligere nosset, constitutus est ei finis, quo 
 referret omnia quae ageret, ut beatus esset; non enim qui se

 

 
 
 
 diligit aliud uult esse quam beatus. Hic autem finis est adhaerere 
 Deo. Iam igitur scienti diligere se ipsum, cum mandatur 
 de proximo diligendo sicut se ipsum, quid aliud mandatur, 
 nisi ut ei, quantum potest, commendet diligendum Deum? 
 Hic est Dei cultus, haec uera religio, haec recta pietas, haec 
 tantum Deo debita seruitus. Quaecumque igitur inmortalis 
 potestas quantalibet uirtute praedita si nos diligit sicut se 
 ipsam, ei uult esse subditos, ut beati simus, cui et ipsa subdita 
 beata est. Si ergo non colit Deum, misera est, quia priuatur 
 Deo; si autem colit Deum, non uult se coli pro Deo. 
 Illi enim potius diuinae sententiae suffragatur et dilectionis 
 uiribus fauet, qua scriptum est: Sacrificans dis eradicabitur, 
 nisi Domino soli.

CAPUT IIII. 
 Quod uni uero Deo sacrificium debeatur. 
 Nam, ut alia nunc taceam, quae pertinent ad religionis obsequium, 
 quo colitur Deus, sacrificium certe nullus hominum 
 est qui audeat dicere deberi nisi deo. Multa denique de cultu 
 diuino usurpata sunt, quae honoribus deferrentur humanis, 
 siue humilitate nimia siue adulatione pestifera; ita tamen, ut, 
 quibus ea deferrentur, homines haberentur, qui dicuntur colendi 
 et uenerandi, si autem multum eis additur, et adorandi: quis 
 
 uero sacrificandum censuit nisi ei, quem deum aut sciuit aut 
 putauit aut finxit? Quam porro antiquus sit in sacrificando 
 Dei cultus, duo illi fratres Cain et Abel satis indicant, quorum 
 maioris Deus reprobauit sacrificium, minoris aspexit.

CAPUT V. 
 De sacrificiis, quae Deus non requirit, sed ad significationem eorum offerri uoluit, quae requirit. 
 Quis autem ita desipiat, ut existimet aliquibus usibus Dei 
 esse necessaria, quae in sacrificiis offeruntur? Quod cum 
 multis locis diuina scriptura testetur, ne longum faciamus, 
 breue illud de psalmo commemorare suffecerit: Dixi Domino, 
 Deus meus es tu, quoniam bonorum meorum non 
 eges. Non solum igitur pecore uel qualibet alia re corruptibili 
 adque terrena, sed ne ipsa quidem iustitia hominis Deus 
 egere credendus est, totumque quod recte colitur Deus homini 
 prodesse, non Deo. Neque enim fonti se quisquam dixerit 
 consuluisse, si biberit; aut luci, si uiderit. Nec quod ab antiquis 
 patribus alia sacrificia facta sunt in uictimis pecorum, 
 quae nunc Dei populus legit, non facit, aliud intellegendum 
 est, nisi rebus illis eas res fuisse significatas, quae aguntur 
 in nobis, ad hoc ut inhaereamus Deo et ad eundem finem 
 proximo consulamus. Sacrificium ergo uisibile inuisibilis sacrificii 
 sacramentum, id est sacrum signum est. Unde ille paenitens 
 aput prophetam uel ipse propheta quaerens Deum 
 peccatis suis habere propitium: Si uoluisses, inquit, sacrificium, 
 dedissem utique; holocaustis non delectaberis. 
 Sacrificium Deo spiritus contribulatus: 
 cor contritum et humiliatum Deus non spernet. 
 Intueamur quem ad modum, ubi Deum dixit nolle sacrificium. 
 ibi Deum ostendit uelle sacrificium. Non uult ergo

 

 
 
 
 sacrificium trucidati pecoris, sed uult sacrificium contriti cordis. 
 Illo igitur quod eum nolle dixit, hoc significatur, quod eum 
 uelle subiecit. Sic itaque illa Deum nolle dixit, quo modo ab 
 stultis ea uelle creditur, uelut suae gratia uoluptatis. Nam si 
 ea sacrificia quae uult (quorum hoc unum est: cor contritum 
 et humiliatum dolore paenitendi) nollet eis sacrificiis significari, 
 quae uelut sibi delectabilia desiderare putatus est: non 
 utique de his offerendis in lege uetere praecepisset. Et ideo 
 mutanda erant opportuno certoque iam tempore, ne ipsi Deo 
 desiderabilia uel certe in nobis acceptabilia, ac non potius 
 quae his significata sunt crederentur. Hinc et alio loco psalmi 
 alterius: Si esuriero, inquit, non dicam tibi; meus est 
 enim orbis terrae et plenitudo eius. Numquid manducabo 
 carnes taurorum aut sanguinem hircorum 
 potabo? Tamquam diceret: Utique si mihi essent necessaria, 
 non a te peterem, quae habeo in potestate. Deinde subiungens 
 quid illa significent: Immola, inquit, Deo sacrificium 
 laudis et redde Altissimo uota tua et inuoca me 
 in die tribulationis, et eripiam te et magnificabis 
 me. Item aput alium prophetam: In quo, inquit, adprehendam 
 dam Dominum, adsumam Deum meum excelsum? 
 Si adprehendam illum in holocaustis, in uitulis 
 anniculis? Si acceptauerit Dominus in milibus 
 arietum aut in denis milibus hircorum pinguium?

 

 
 
 
 Si dedero primogenita mea inpietatis, fructum 
 uentris mei pro peccato animae meae? Si adnuntiatum 
 est tibi, homo, bonum? Aut quid Dominus 
 exquirat a te nisi facere iudicium et diligere misericordiam 
 et paratum esse ire cum Domino Deo 
 tuo? Et in huius prophetae uerbis utrumque distinctum est 
 satisque declaratum illa sacrificia per se ipsa non requirere 
 Deum, quibus significantur haec sacrificia, quae requirit Deus. 
 In epistula, quae inscribitur ad Hebraeos: Bene facere, 
 inquit, et communicatores esse nolite obliuisci; 
 talibus enim sacrificiis placetur Deo. Ac per hoc 
 ubi scriptum est: Misericordiam uolo quam sacrificium 
 nihil aliud quam sacrificium sacrificio praelatum 
 oportet intellegi; quoniam illud, quod ab omnibus appellatur 
 sacrificium, signum est ueri sacrificii. Porro autem misericordia 
 uerum sacrificium est; unde dictum est, quod paulo 
 ante commemoraui: Talibus enim sacrificiis placetur 
 Deo. Quaecumque igitur in ministerio tabernaculi siue templi 
 multis modis de sacrificiis leguntur diuinitus esse praecepta, 
 ad dilectionem Dei et proximi significando referuntur. In his 
 enim duobus praeceptis, ut scriptum est, tota lex 
 pendet et prophetae.

CAPUT VI. 
 De uero perfectoque sacrificio. 
 Proinde uerum sacrificium est omne opus, quod agitur 
 ut sancta societate inhaereamus Deo, relatum scilicet ad illum

 

 
 
 
 finem boni, quo ueraciter beati esse possimus. Unde et ipsa 
 misericordia, qua homini subuenitur, si non propter Deum fit, 
 non est sacrificium. Etsi enim ab homine fit uel offertur, 
 tamen sacrificium res diuina est, ita ut hoc quoque uocabulo 
 id Latini ueteres appellauerint. Unde ipse homo Dei nomine 
 consecratus et Deo deuotus, in quantum mundo moritur ut Deo 
 uiuat, sacrificium est. Nam et hoc ad misericordiam pertinet, 
 quam quisque in se ipsum facit. Propterea scriptum est: 
 Miserere animae tuae placens Deo. Corpus etiam 
 nostrum cum temperantia castigamus, si hoc, quem ad modum 
 debemus, propter Deum facimus, ut non exhibeamus 
 membra nostra arma iniquitatis peccato, sed arma iustitiae 
 Deo, sacrificium est. Ad quod exhortans apostolus ait: Obsecro 
 itaque uos, fratres, per misericordiam Dei, 
 ut exhibeatis corpora uestra hostiam uiuam, 
 sanctam, Deo placentem, rationabile obsequium 
 uestrum. Si ergo corpus, quo inferiore tamquam famulo uel 
 tamquam instrumento utitur anima, cum eius bonus et rectus 
 usus ad Deum refertur, sacrificium est: quanto magis anima 
 ipsa cum se refert ad Deum. ut igne amoris eius accensa 
 formam concupiscentiae saecularis amittat eique tamquam 
 incommutabili formae subdita reformetur, hinc ei placens, 
 quod ex eius pulchritudine acceperit, fit sacrificium! Quod 
 idem apostolus consequenter adiungens: Et nolite, inquit, 
 conformari huic saeculo; sed reformamini in nouitate 
 mentis uestrae ad probandum uos quae sit 
 uoluntas Dei, quod bonum et bene placitum et

 

 
 
 
 perfectum. Cum igitur uera sacrificia opera sint misericordiae 
 siue in nos ipsos siue in proximos, quae referuntur 
 ad Deum, opera uero misericordiae non ob aliud fiant, nisi ut 
 a miseria liberemur ac per hoc ut beati simus (quod non fit 
 nisi bono illo, de quo dictum est: Mihi autem adhaerere 
 Deo bonum est): profecto efficitur, ut tota ipsa redemta 
 ciuitas, hoc est congregatio societasque sanctorum, uniuersale 
 sacrificium offeratur Deo per sacerdotem magnum, qui etiam 
 se ipsum obtulit in passione pro nobis, ut tanti capitis corpus 
 essemus, secundum formam serui. Hanc enim obtulit, in 
 hac oblatus est, quia secundum hanc mediator est, in hac sacerdos, 
 in hac sacrificium est. Cum itaque nos hortatus esset apostolus, 
 ut exhibeamus corpora nostra hostiam uiuam, sanctam, 
 Deo placentem, rationabile obsequium nostrum, et non conformemur 
 huic saeculo, sed reformemur in nouitate mentis nostrae: 
 ad probandum quae sit uoluntas Dei, quod bonum et bene placitum 
 et perfectum, quod totum sacrificium nos ipsi sumus: 
 Dico enim, inquit, per gratiam Dei, quae data est 
 mihi, omnibus, qui sunt in uobis, non plus sapere, 
 quam oportet sapere, sed sapere ad temperantiam; 
 sicut unicuique Deus partitus est mensuram fidei. 
 Sicut enim in uno corpore multa membra habemus, 
 omnia autem membra non eosdem actus habent: ita 
 multi unum corpus sumus in Christo; singuli autem 
 alter alterius membra, habentes dona diuersa secundum 
 gratiam, quae data est nobis. Hoc est sacrificium 
 Christianorum: multi unum corpus in Christo. 
 Quod etiam sacramento altaris fidelibus noto frequentat 
 ecclesia, ubi ei demonstratur, quod in ea re, quam offert, ipsa 
 offeratur.

CAPUT VII. 
 Quod sanctorum angelorum ea sit in nos dilectio, ut nos non suos, sed unius ueri Dei uelint esse cultores. 
 Merito illi in caelestibus sedibus constituti inmortales et 
 beati, qui creatoris sui participatione congaudent, cuius aeternitate 
 firmi, cuius ueritate certi, cuius munere sancti sunt, 
 quoniam nos mortales et miseros, ut inmortales beatique simus, 
 misericorditer diligunt, nolunt nos sibi sacrificari, sed ei, cuius 
 et ipsi nobiscum sacrificium se esse nouerunt. Cum ipsis enim 
 sumus una ciuitas Dei, cui dicitur in psalmo: Gloriosissima 
 dicta sunt de te, ciuitas Dei; cuius pars in nobis peregrinatur, 
 pars in illis opitulatur. De. illa quippe superna ciuitate, 
 ubi Dei uoluntas intellegibilis adque incommutabilis lex 
 est, de illa superna quodam modo curia (geritur namque ibi 
 cura de nobis) ad nos ministrata per angelos sancta illa scriptura 
 descendit, ubi legitur: Sacrificans dis eradicabitur, 
 nisi Domino soli. Huic scripturae, huic legi, praeceptis 
 talibus tanta sunt adtestata miracula, ut satis appareat, 
 cui nos sacrificari uelint inmortales ac beati, qui hoc nobis 
 uolunt esse quod sibi.

CAPUT VIII. 
 D6 miraculis, quae Deus ad conroborandam fidem piorum etiam per angelorum ministerium pro- missis suis adhibere dignatus est. 
 Nam nimis uetera si commemorem, longius quam satis 
 est reuoluere uidebor, quae miracula facta sint adtestantia

 

 
 
 
 promissis Dei, quibus ante annorum milia praedicit Abrahae, 
 quod in semine eius omnes gentes benedictionem fuerant habiturae. 
 Quis enim non miretur eidem Abrahae filium peperisse 
 coniugem sterilem eo tempore senectutis, quo parere nec 
 fecunda iam posset, adque in eiusdem Abrahae sacrificio 
 flammam caelitus factam inter diuisas uictimas cucurrisse, 
 eidemque Abrahae praedictum ab angelis caeleste incendium 
 Sodomorum, quos angelos hominibus similes hospitio susceperat 
 et per eos de prole uentura Dei promissa tenuerat, 
 ipsoque inminente iam incendio miram de Sodomis per eosdem 
 angelos liberationem Loth filii fratris eius, cuius uxor in uia 
 retro respiciens adque in salem repente conuersa magno admonuit 
 sacramento neminem in uia liberationis suae praeterita 
 desiderare debere? Illa uero quae et quanta sunt, quae iam 
 per Moysen pro populo Dei de iugo seruitutis eruendo in 
 Aegypto mirabiliter gesta sunt, ubi magi Pharaonis, hoc est 
 regis Aegypti, qui populum illum dominatione deprimebat, ad 
 hoc facere quaedam mira permissi sunt, ut mirabilius uincerentur! 
 Illi enim faciebant ueneficiis et incantationibus magicis, 
 quibus sunt mali angeli, hoc est daemones, dediti; Moyses 
 autem tanto potentius, quanto iustius, nomine Dei, qui fecit 
 caelum et terram, seruientibus angelis eos facile superauit. 
 Denique in tertia plaga deficientibus magis decem plagae per 
 Moysen magna mysteriorum dispositione conpletae sunt, 
 quibus ad Dei populum dimittendum Pharaonis et Aegyptiorum 
 dura corda cesserunt. Moxque paenituit, et cum abscedentes 
 Hebraeos consequi conarentur, illis diuiso mari per 
 siccum transeuntibus unda hinc adque hinc in sese redeunte 
 cooperti et obpressi sunt. Quid de illis miraculis dicam, quae,

 
 
 
 cum in deserto idem populus ductaretur, stupenda diuinitate 
 crebuerunt: aquas, quae bibi non poterant, misso in eas, sicut 
 Deus praeceperat, ligno amaritudine caruisse sitientesque 
 satiasse; manna esurientibus uenisse de caelo et, cum esset 
 colligentibus constituta mensura, quidquid amplius quisque 
 collegerat, exortis uermibus putruisse, ante diem nero sabbati 
 duplum collectum, quia sabbato colligere non licebat, nulla 
 putredine uiolatum; desiderantibus carne uesci, quae tanto 
 populo nulla sufficere posse uidebatur, uolatilibus castra conpleta 
 et cupiditatis ardorem fastidio satietatis extinctum; obuios 
 hostes transitumque prohibentes adque proeliantes orante 
 Moyse manibusque eius in figuram crucis extentis nullo 
 Hebraeorum cadente prostratos; seditiosos in populo Dei ac 
 sese ab ordinata diuinitus societate diuidentes ad exemplum 
 uisibile inuisibilis poenae uiuos terra dehiscente submersos; 
 uirga percussam petram tantae multitudini abundantia fluenta, 
 fudisse; serpentum morsus mortiferos, poenam iustissimam 
 peccatorum, in ligno exaltato adque prospecto aeneo serpente 
 sanatos, ut et populo subueniretur adflicto, et mors morte 
 destructa uelut crucifixae mortis similitudine signaretur? Quem 
 sane serpentem propter facti memoriam reseruatum cum postea 
 populus errans tamquam idolum colere coepisset, Ezechias 
 rex religiosa potestate Deo seruiens cum magna pietatis 
 laude contriuit.

CAPUT VIIII. 
 De inlicitis artibus erga daemonum cultum, in quibus Porphyrius Platonicus quaedam probando, quaedam quasi inprobando uersatur. 
 Haec et alia multa huiusce modi, quae omnia commemorare 
 nimis longum est, fiebant ad commendandum unius 
 Dei ueri cultum et multorum falsorumque prohibendum. 
 Fiebant autem simplici fide adque fiducia pietatis, non incantationibus 
 et carminibus nefariae curiositatis arte conpositis, 
 quam uel magian uel detestabiliori nomine goetian uel honrabiliori 
 theurgian uocant, qui quasi conantur ista discernere 
 et inlicitis artibus deditos alios damnabiles, quos et maleficos 
 uulgus appellat (hos enim ad goetian pertinere dicunt), 
 alios autem laudabiles uideri uolunt, quibus theurgian deputant; 
 cum sint utrique ritibus fallacibus daemonum obstricti 
 sub nominibus angelorum. 
 
 Nam et Porphyrius quandam quasi purgationem animae 
 per theurgian, cunctanter tamen et pudibunda quodam modo 
 disputatione promittit; reuersionem uero ad Deum hanc artem 
 praestare cuiquam negat; ut uideas eum inter uitium sacrilegae 
 curiositatis et philosophiae professionem sententiis alternantibus 
 fluctuare. Nunc enim hanc artem tamquam fallacem 
 et in ipsa actione periculosam et legibus prohibitam cauendam 
 monet; nunc autem uelut eius laudatoribus cedens utilem 
 dicit esse mundandae parti animae, non quidem intellectuali, 
 qua rerum intellegibilium percipitur ueritas, nullas habentium 
 similitudines corporum; sed spiritali, qua corporalium rerum 
 capiuntur imagines. Hanc enim dicit per quasdam

 
 
 
 conserationes theurgicas, quas teletas uocant, idoneam fieri adque 
 aptam susceptioni spirituum et angelorum et ad uidendos 
 deos. Ex quibus tamen theurgicis teletis fateretur intellectuali 
 animae nihil purgationis accedere, quod eam faciat idoneam 
 ad uidendum Deum suum et perspicienda ea, quae uere sunt. 
 Ex quo intellegi potest, qualium deorum uel qualem uisionem 
 
 fieri dicat theurgicis consecrationibus, in qua non ea uidentur, 
 quae uere sunt. Denique animam rationalem siue, quod magis 
 amat dicere, intellectualem, in sua posse dicit euadere, etiamsi 
 quod eius spiritale est nulla theurgica fuerit arte purgatum; 
 porro autem a theurgo spiritalem purgari hactenus, ut non ex 
 hoc ad inmortalitatem aeternitatemque perueniat. Quamquam 
 itaque discernat a daemonibus angelos, aeria loca esse daemonum, 
 aetheria uel empyrea disserens angelorum, et admoneat 
 utendum alicuius daemonis amicitia, quo subuectante uel 
 paululum a terra possit eleuari quisque post mortem, aliam 
 uero uiam esse perhibeat ad angelorum superna consortia: 
 cauendam tamen daemonum societatem expressa quodam modo 
 confessione testatur, ubi dicit animam post mortem luendo 
 poenas cultum daemonum a quibus circumueniebatur horrescere: 
 ipsamque theurgian. quam uelut conciliatricem angelorum 
 deorumque commendat, aput tales agere potestates negare non 
 potuit, quae uel ipsae inuideant purgationi animae, uel artibus 
 seruiant inuidorum, querelam de hac re Chaldaei nescio cuius 
 expromens: \'Conqueritur, inquit, uir in Chaldaea bonus, purgandae 
 animae magno in molimine frustratos sibi esse successus, 
 cum uir ad eadem potens tactus inuidia adiuratas 
 sacris precibus potentias adligasset, ne postulata concederent.

 
 
 
 Ergo et ligauit ille, inquit, et iste non soluit.\' Quo indicio 
 dixit apparere theurgian esse tam boni conficiendi quam mali 
 et aput deos et aput homines disciplinam; pati etiam deos 
 et ad illas perturbationes passionesque deduci, quas communiter 
 daemonibus et hominibus Apuleius adtribuit; deos tamen 
 ab eis aetheriae sedis altitudine separans et Platonis adserens 
 in illa discretione sententiam.

CAPUT X. 
 De theurgia, quae falsam purgationem animis daemonum inuocatione promittit. 
 Ecce nunc alius Platonicus, quem doctiorem ferunt, Porphyrius, 
 per nescio quam theurgicam disciplinam etiam ipsos 
 deos obstrictos passionibus et perturbationibus dicit, quoniam 
 sacris precibus adiurari terrerique potuerunt, ne praestarent 
 animae purgationem, et ita terreri ab eo, qui imperabat malum, 
 ut ab alio, qui poscebat bonum, per eandem artem theurgicam 
 solui illo timore non possent et ad dandum beneficium liberari. 
 Quis non uideat haec omnia fallacium daemonum esse commenta, 
 nisi eorum miserrimus seruus et a gratia ueri liberatoris 
 alienus? Nam si haec aput deos agerentur bonos, plus 
 ibi utique ualeret beneficus purgator animae quam maleuolus 
 inpeditor. Aut si dis iustis homo, pro quo agebatur, purgatione 
 uidebatur indignus, non utique ab inuido territi nec, 
 sicut ipse dicit, per metum ualentioris numinis inpediti, sed 
 iudicio libero id negare debuerunt. Mirum est autem, quod 
 benignus ille Chaldaeus, qui theurgicis sacris animam purgare

 
 
 
 cupiebat, non inuenit aliquem superiorem deum, qui uel plus 
 terreret adque ad bene faciendum cogeret territos deos, uel 
 ab eis terrentem conpesceret, ut libere bene facerent; si tamen 
 theurgo bono sacra defuerunt, quibus ipsos deos, quos inuocabat 
 animae purgatores, prius ab illa timoris peste purgaret. 
 Quid enim causae est, quur deus potentior adhiberi 
 possit a quo terreantur, nec possit a quo purgentur? An inuenitur 
 deus qui exaudiat inuidum et timorem dis incutiat ne 
 bene faciant; nec inuenitur deus qui exaudiat beneuolum et 
 timorem dis auferat ut bene faciant?s o theurgia praeclara, 
 o animae praedicanda purgatio, ubi plus imperat inmunda 
 inuidentia, quam inpetrat pura beneficentia! Immo uero 
 malignorum spirituum cauenda et detestanda fallacia, et salutaris 
 audienda doctrina. Quod enim qui has sordidas purgationes 
 sacrilegis ritibus operantur quasdam mirabiliter pulchras, 
 sicut iste commemorat, uel angelorum imagines uel 
 deorum tamquam purgato spiritu uident (si tamen uel tale 
 aliquid uident), illud est, quod apostolus dicit: Quoniam 
 satanas transfigurat se uelut angelum lucis. Eius 
 enim sunt illa phantasmata, qui miseras animas multorum 
 falsorumque deorum fallacibus sacris cupiens inretire et a 
 uero ueri Dei cultu, quo solo mundantur et sanantur, auertere, 
 sicut de Proteo dictum est, 

 
 formas se uertit in omnes, 
 

 hostiliter insequens, fallaciter subueniens, utrobique nocens.

CAPUT XI. 
 De epistula Porphyrii ad Anebontem Aegyptium. in qua petit de diuersitate daemonum se doceri. 
 Melius sapuit iste Porphyrius, cum ad Anebontem scribit 
 Aegyptium, ubi consulenti similis et quaerenti et prodit artes 
 sacrilegas et euertit. Et ibi quidem omnes daemones reprobat, 
 quos dicit ob inprudentiam trahere humidum uaporem et ideo 
 non in aethere, sed in aere esse sub luna adque in ipso lunae 
 globo; uerum tamen non audet omnes fallacias et malitias et 
 ineptias, quibus merito mouetur, omnibus daemonibus dare. 
 Quosdam namque benignos daemones more appellat aliorum, 
 cum omnes generaliter inprudentes esse fateatur. Miratur 
 autem quod non solum di adliciantur uictimis, sed etiam conpellantur 
 adque cogantur facere quod homines uolunt; et si 
 corpore et incorporalitate di a daemonibus distinguuntur, quo 
 modo deos esse existimandum sit solem et lunam et uisibilia 
 cetera in caelo, quae corpora esse non dubitat; et si di sunt. 
 quo modo alii benefici, alii malefici esse dicantur; et quo 
 modo incorporalibus, cum sint corporei, coniungantur. Quaerit 
 etiam ueluti dubitans, utrum in diuinantibus et quaedam mira 
 facientibus animae sint passiones an aliqui spiritus extrinsecus 
 ueniant, per quos haec ualeant; et potius uenire extrinsecus 
 conicit, eo quod lapidibus et herbis adhibitis et adligent quosdam, 
 et aperiant clausa ostia, uel aliquid eius modi mirabiliter 
 operentur. Unde dicit alios opinari esse quoddam genus,

 
 
 
 cui exaudire sit proprium, natura fallax, omniforme, multimodum, 
 simulans deos et daemones et animas defunctorum, 
 et hoc esse quod efficiat haec omnia quae uidentur bona esse 
 uel praua; ceterum circa ea, quae uere bona sunt, nihil opitulari, 
 immo uero ista nec nosse, sed et male conciliare et 
 insimulare adque inpedire nonnumquam uirtutis sedulos sectatores, 
 et plenum esse temeritatis et fastus, gaudere nidoribus, 
 adulationibus capi, et cetera, quae de hoc genere fallacium 
 malignorumque spirituum, qui extrinsecus in animam ueniunt 
 humanosque sensus sopitos uigilantesue deludunt, non tamquam 
 sibi persuasa confirmat, sed tam tenuiter suspicatur aut 
 dubitat, ut haec alios adserat opinari. Difficile quippe fuit 
 tanto philosopho cunctam diabolicam societatem uel nosse uel 
 fidenter arguere, quam quaelibet anicula Christiana nec cunctatur 
 esse, et liberrime detestatur. Nisi forte iste et ipsum, 
 ad quem scribit, Anebontem tamquam talium sacrorum praeclarissimum 
 antistitem et alios talium operum tamquam diuinorum 
 et ad deos colendos pertinentium admiratores uerecundatur 
 offendere. 
 
 Sequitur tamen et ea uelut inquirendo commemorat, quae 
 sobrie considerata tribui non possunt nisi malignis et fallacibus 
 potestatibus. Quaerit enim quur tamquam melioribus 
 inuocatis quasi peioribus imperetur, ut iniusta praecepta 
 hominis exsequantur; quur adtrectatum re Veneria non exaudiant 
 inprecantem, cum ipsi ad incestos quosque concubitus 
 quoslibet ducere non morentur; quur animantibus suos

 

 

 
 
 
 antistites oportere abstinere denuntient, ne uaporibus profecto 
 corporeis polluantur, ipsi uero et aliis uaporibus inliciantur 
 et nidoribus hostiarum, cumque a cadaueris contactu prohibeatur 
 inspector, plerumque illa cadaueribus celebrentur; quid 
 sit, quod non daemoni uel alicui animae defuncti, sed ipsi 
 soli et lunae aut cuicumque caelestium homo uitio cuilibet 
 obnoxius intendit minas eosque territat falso, ut eis extorqueat 
 ueritatem. Nam et caelum se conlidere comminatur et cetera 
 similia homini inpossibilia, ut illi di tamquam insipientissimi 
 pueri falsis et ridiculis comminationibus territi quod imperatur 
 efficiant. Dicit etiam scripsisse Chaeremonem quendam, talium 
 sacrorum uel potius sacrilegiorum peritum, ea, quae aput 
 Aegyptios sunt celebrata rumoribus uel de Iside uel de Osiri 
 marito eius, maximam uim habere cogendi deos, ut faciant 
 imperata, quando ille, qui carminibus cogit, ea se prodere 
 uel euertere comminatur, ubi se etiam Osiridis membra 
 dissipaturum terribiliter dicit, si facere iussa neglexerint. Haec 
 adque huius modi uana et insana hominem dis minari, nec 
 quibuslibet, sed ipsis caelestibus et siderea luce fulgentibus, 
 nec sine effectu, sed uiolenta potestate cogentem adque his 
 terroribus ad facienda quae uoluerit perducentem, merito Porphyrius 
 admiratur; immo uero sub specie mirantis et causas 
 rerum talium requirentis dat intellegi illos haec agere spiritus, 
 quorum genus superius sub aliorum opinatione descripsit, non, 
 ut ipse posuit, natura, sed uitio fallaces, qui simulant deos 
 et animas defunctorum, daemones autem non, ut ait ipse. 
 simulant, sed plane sunt. Et quod ei uidetur herbis et lapidibus 
 et animantibus et sonis certis quibusdam ac uocibus 
 et figurationibus adque figmentis, quibusdam etiam obseruatis

 
 
 
 in caeli conuersione motibus siderum fabricari in terra ab 
 hominibus potestates idoneas uariis effectibus exsequendis, 
 totum hoc ad eosdem ipsos daemones pertinet ludificatores 
 animarum sibimet subditarum et uoluptaria sibi ludibria de 
 hominum erroribus exhibentes. Aut ergo re uera dubitans et 
 inquirens ista Porphyrius ea tamen commemorat, quibus conuincantur 
 et redarguantur, nec ad eas potestates, quae nobis 
 ad beatam uitam capessendam fauent, sed ad deceptores 
 daemones pertinere monstrentur; aut, ut meliora de philosopho 
 suspicemur, eo modo uoluit hominem Aegyptium talibus 
 erroribus deditum et aliqua magna se scire opinantem non 
 superba quasi auctoritate doctoris offendere, nec aperte aduersantis 
 altercatione turbare, sed quasi quaerentis et discere 
 cupientis humilitate ad ea cogitanda conuertere et quam sint 
 contemnenda uel etiam deuitanda monstrare. Denique prope 
 ad epistulae finem petit se ab eo doceri, quae sit ad beatitudinem 
 uia ex Aegyptia sapientia. Ceterum illos, quibus conuersatio 
 cum dis ad hoc esset, ut ob inueniendum fugitiuum 
 uel praedium conparandum, aut propter nuptias uel mercaturam 
 uel quid huius modi mentem diuinam inquietarent, 
 frustra eos uideri dicit coluisse sapientiam; illa etiam ipsa 
 numina, cum quibus conuersarentur, etsi de ceteris rebus uera 
 praedicerent, tamen quoniam de beatitudine nihil cautum nec 
 satis idoneum monerent, nec deos illos esse nec benignos 
 daemones, sed aut illorum quod dicitur fallax, aut humanum 
 omne commentum.

CAPUT XII. 
 De miraculis, quae per sanctorum angelorum ministerium Deus uerus operatur. 
 Verum quia tanta et talia geruntur his artibus, ut uniuersum 
 modum humanae facultatis excedant: quid restat, nisi 
 ut ea, quae mirifice tamquam diuinitus praedici uel fieri 
 uidentur nec tamen ad unius Dei cultum referuntur, cui 
 simpliciter inhaerere fatentibus quoque Platonicis et per 
 multa testantibus solum beatificum bonum est, malignorum 
 daemonum ludibria et seductoria inpedimenta, quae uera 
 pietate cauenda sunt, prudenter intellegantur? Porro autem 
 quaecumque miracula siue per angelos siue quocumque 
 modo ita diuinitus fiunt, ut Dei unius, in quo solo beata 
 uita est, cultum religionemque commendent, ea uere ab 
 eis uel per eos, qui nos secundum ueritatem pietatemque 
 diligunt, fieri ipso Deo in illis operante credendum est. Neque 
 enim audiendi sunt, qui Deum inuisibilem uisibilia miracula 
 operari negant, cum ipse etiam secundum ipsos fecerit mundum, 
 quem certe uisibilem negare non possunt. Quidquid 
 igitur mirabile fit in hoc mundo, profecto minus est quam 
 totus hic mundus, id est caelum et terra et omnia quae in 
 eis sunt, quae certe Deus fecit. Sicut autem ipse qui fecit, 
 ita modus quo fecit occultus est et inconprehensibilis homini. 
 Quamuis itaque miracula uisibilium naturarum uidendi adsiduitate 
 uiluerint, tamen, cum ea sapienter intuemur, inusitatissimis 
 rarissimisque maiora sunt. Nam et omni miraculo. 
 quod fit per hominem, maius miraculum est homo. Quapropter 
 Deus, qui fecit uisibilia caelum et terram, non dedignatur 
 facere uisibilia miracula in caelo uel terra, quibus ad se inuisibilem 
 colendum excitet animam adhuc uisibilibus deditam;

 
 
 
 ubi uero et quando faciat, incommutabile consilium penes 
 ipsum est, in cuius dispositione iam tempora facta sunt quaecumque 
 futura sunt. Nam temporalia mouens temporaliter 
 non mouetur, nec aliter nouit facienda quam facta, nec aliter 
 inuocantes exaudit quam inuocaturos uidet. Nam et cum exaudiunt 
 angeli eius, ipse in eis exaudit, tamquam in uero nec 
 manu facto templo suo, sicut in hominibus sanctis suis, eiusque 
 temporaliter fiunt iussa aeterna eius lege conspecta.

CAPUT XIII. 
 De inuisibili Deo, qui se uisibilem saepe praestiterit, non secundum quod est, sed secundum quod poterant ferre cernentes. 
 Nec mouere debet, quod, cum sit inuisibilis, saepe uisibiliter 
 patribus apparuisse memoratur. Sicut enim sonus, quo 
 auditur sententia in silentio intellegentiae constituta, non est 
 boc quod ipsa: ita et species, qua uisus est Deus in natura 
 inuisibili constitutus, non erat quod ipse. Verum tamen ipse 
 in eadem specie corporali uidebatur, sicut illa sententia ipsa 
 in sono uocis auditur; nec illi ignorabant inuisibilem Deum 
 in specie corporali, quod ipse non erat, se uidere. Nam et 
 loquebatur cum loquente Moyses et ei tamen dicebat: Si 
 inueni gratiam ante te, ostende mihi temet ipsum, 
 scienter ut uideam te. Cum igitur oporteret Dei legem 
 in edictis angelorum terribiliter dari, non uni homini paucisue 
 sapientibus, sed uniuersae genti et populo ingenti: coram 
 eodem populo magna facta sunt in monte, ubi lex per unum 
 dabatur, conspiciente multitudine metuenda et tremenda quae 
 fiebant. Non enim populus Israel sic Moysi credidit, quem ad

 

 
 
 
 modum suo Lycurgo Lacedaemonii, quod a Ioue seu Apolline 
 leges, quas condidit, accepisset. Cum enim lex dabatur populo, 
 qua coli unus iubebatur Deus, in conspectu ipsius populi, 
 quantum sufficere diuina prouidentia iudicabat, mirabilibus 
 rerum signis et motibus apparebat ad eandem legem dandam 
 creatori seruire creaturam..

CAPUT XIIII. 
 De uno Deo colendo non solum propter aeterna, sed etiam propter temporalia beneficia, quia uniuersa in ipsius prouidentiae potestate consistunt. 
 Sicut autem unius hominis, ita humani generis, quod ad 
 Dei populum pertinet, recta eruditio per quosdam articulos 
 temporum tamquam aetatum profecit accessibus, ut a temporalibus 
 ad aeterna capienda et a uisibilibus ad inuisibilia 
 surgeretur; ita sane ut etiam illo tempore, quo uisibilia promittebantur 
 diuinitus praemia, unus tamen colendus commendaretur 
 Deus, ne mens humana uel pro ipsis terrenis uitae 
 transitoriae beneficiis cuiquam nisi uero animae creatori et 
 domino subderetur. Omnia quippe, quae praestare hominibus 
 uel angeli uel homines possunt, in unius esse Omnipotentis 
 potestate quisquis diffitetur, insanit. De prouidentia certe 
 Plotinus Platonicus disputat eamque a summo Deo, cuius est 
 intellegibilis adque ineffabilis pulchritudo, usque ad haec 
 terrena et ima pertingere flosculorum adque foliorum pulchritudine 
 conprobat; quae omnia quasi abiecta et uelocissime 
 pereuntia decentissimos formarum suarum numeros habere non 
 posse confirmat, nisi inde formentur, ubi forma intellegibilis

 

 
 
 
 et incommutabilis simul habens omnia perseuerat. Hoc Dominus 
 Iesus ibi ostendit, ubi ait: Considerate lilia agri, 
 non laborant neque nent. Dico autem uobis, quia 
 nec Salomon in tota gloria sua sic amictus est, 
 sicut unum ex eis. Quod si faenum agri, quod hodie 
 est et cras in clibanum mittitur, Deus sic uestit: 
 quanto magis uos, modicae fidei? Optime igitur anima 
 humana adhuc terrenis desideriis infirma ea ipsa, quae temporaliter 
 exoptat bona infima adque terrena uitae huic transitoriae 
 necessaria et prae illius uitae sempiternis beneficiis 
 contemnenda, non tamen nisi ab uno Deo expectare consuescit, 
 ut ab illius cultu etiam in istorum desiderio non recedat, ad 
 quem contemtu eorum et ab eis auersione perueniat.

CAPUT XV. 
 De ministerio sanctorum angelorum, quo prouidentiae Dei seruiunt. 
 Sic itaque diuinae prouidentiae placuit ordinare temporum 
 cursum, ut, quem ad modum dixi et in actibus apostolorum 
 legitur, lex in edictis angelorum daretur de unius ueri Dei. 
 cultu, in quibus et persona ipsius Dei, non quidem per suam 
 substantiam, quae semper corruptibilibus oculis inuisibilis 
 permanet, sed certis indiciis per subiectam creatori creaturam 
 uisibiliter appareret et syllabatim per transitorias temporum 
 morulas humanae linguae uocibus loqueretur, qui in sua 
 natura non corporaliter, sed spiritaliter, non sensibiliter, sed 
 intellegibiliter, non temporaliter, sed, ut ita dicam,

 

 
 
 
 aeternaliter nec incipit loqui nec desinit; quod aput illum sincerius 
 audiunt, non corporis aure sed mentis, ministri eius et nuntii, 
 qui eius ueritate incommutabili perfruuntur inmortaliter beati: 
 et quod faciendum modis ineffabilibus audiunt et usque in 
 ista uisibilia adque sensibilia perducendum, incunctanter adque 
 indifficulter efficiunt. Haec autem lex distributione temporum 
 data est, quae prius haberet, ut dictum est, promissa terrena. 
 quibus tamen significarentur aeterna, quae uisibilibus sacramentis 
 celebrarent multi, intellegerent pauci. Unius tamen 
 Dei cultus apertissima illic et uocum et rerum omnium contestatione 
 praecipitur, non unius de turba, sed qui fecit caelum 
 et terram et omnem animam et omnem spiritum, qui non est 
 quod ipse. Ille enim fecit, haec facta sunt, adque ut sint et 
 bene se habeant, eius indigent, a quo facta sunt.

CAPUT XVI. 
 An de promerenda beata uita his angelis sit credendum dum, qui se coli exigunt honore diuino; an uero illis, qui non sibi, sed uni Deo sancta praecipiunt religione sel\'uiri. 
 Quibus igitur angelis de beata et sempiterna uita credendum 
 esse censemus? Utrum eis, qui se religionis ritibus coli 
 uolunt sibi sacra et sacrificia flagitantes a mortalibus exhiberi, 
 an eis, qui hunc omnem cultum uni Deo creatori omnium 
 deberi dicunt eique reddendum uera pietate praecipiunt. 
 cuius et ipsi contemplatione beati sunt\' et nos futuros esse 
 promittunt? Illa namque uisio Dei tantae pulchritudinis uisio 
 est et tanto amore dignissima, ut sine hac quibuslibet aliis 
 bonis praeditum adque abundantem non dubitet Plotinus

 
 
 
 infelicissimum dicere. Cum ergo ad hunc unum quidam angeli. 
 quidam uero ad se ipsos latria colendos signis mirabilibus 
 excitent, et hoc ita, ut illi istos coli prohibeant, isti autem 
 illum prohibere non audeant: quibus potius sit credendum, 
 respondeant Platonici, respondeant quicumque philosophi, 
 respondeant theurgi uel potius periurgi; hoc enim sunt omnes 
 illae artes uocabulo digniores; postremo respondeant homines, 
 si ullus naturae suae sensus, quod rationales creati sunt, ex 
 aliqua parte uiuit in eis; respondeant, inquam, eisne sacrificandum 
 sit dis uel angelis, qui sibi sacrificari iubent, an illi 
 uni, cui iubent hi qui et sibi et istis prohibent? Si nec isti 
 nec illi ulla miracula facerent, sed tantum praeciperent, alii 
 quidem ut sibi sacrificaretur, alii uero id uetarent, sed uni 
 tantum iuberent Deo: satis deberet pietas ipsa discernere, quid 
 horum de fastu superbiae, quid de uera religione descenderet. 
 Plus etiam dicam: si tantum hi mirabilibus factis humanas 
 animas permouerent, qui sacrificia sibi expetunt, illi autem, 
 qui hoc prohibent et uni tantum Deo sacrificari iubent, nequaquam 
 ista uisibilia miracula facere dignarentur: profecto non 
 sensu corporis, sed ratione mentis praeponenda eorum esset 
 auctoritas. Cum uero Deus id egerit ad commendanda eloquia 
 ueritatis suae, ut per istos inmortales nuntios non sui fastum, 
 sed maiestatem illius praedicantes faceret maiora, certiora, 
 clariora miracula, ne infirmis piis illi, qui sacrificia sibi expetunt, 
 falsam religionem facilius persuaderent, eo quod sensibus 
 eorum quaedam stupenda monstrarent: quem tandem ita

 

 
 
 
 desipere libeat, ut non uera eligat quae sectetur, ubi et 
 ampliora inuenit quae miretur? 
 
 Illa quippe miracula deorum gentilium, quae commendat 
 historia (non ea dico, quae interuallis temporum occultis 
 ipsius mundi causis, uerum tamen sub diuina prouidentia 
 constitutis et ordinatis monstrosa contingunt; quales sunt 
 inusitati partus animalium et caelo terraque rerum insolita 
 facies, siue tantum terrens siue etiam nocens, quae procurari 
 adque mitigari daemonicis ritibus fallacissima eorum astutia 
 perhibentur; sed ea dico, quae ui ac potestate eorum fieri 
 satis euidenter apparet, ut est quod effigies deorum Penatium, 
 quas de Troia Aeneas fugiens aduexit, de loco in locum 
 migrasse referuntur; quod cotem Tarquinius nouacula secuit: 
 quod Epidaurius serpens Aesculapio nauiganti Romam comes 
 adhaesit; quod nauem, qua simulacrum matris Phrygiae uehebatur, 
 tantis hominum boumque conatibus inmobilem redditam 
 una muliercula zona adligatam ad suae pudicitiae testimonium 
 mouit et traxit; quod uirgo Vestalis, de cuius corruptione 
 quaestio uertebatur, aqua inpleto cribro de Tiberi neque perfluente 
 abstulit controuersiam) — haec ergo adque huius modi 
 nequaquam illis, quae in populo Dei facta legimus, uirtute 
 ac magnitudine conferenda sunt; quanto minus ea, quae illorum 
 quoque populorum, qui tales deos coluerunt, legibus iudicata 
 sunt prohibenda adque plectenda, magica scilicet uel theurgica! 
 quorum pleraque specie tenus mortalium sensus imaginaria 
 ludificatione decipiunt, quale est lunam deponere, (donee subpositas, 
 ut ait Lucanus, propior despumet in herbas;\'

 

 
 
 
 quaedam uero etsi nonnullis piorum factis uideantur opere coaequari, 
 finis ipse, quo discernuntur, incomparabiliter haec nostra 
 ostendit excellere. Illis enim multi tanto minus sacrificiis 
 colendi sunt, quanto magis haec expetunt; his uero unus 
 commendatur Deus, qui se nullis talibus indigere et scripturarum 
 suarum testificatione et eorundem postea sacrificiorum 
 remotione demonstrat. Si ergo angeli sibi expetunt sacrificium, 
 praeponendi eis sunt, qui non sibi, sed Deo creatori omnium, 
 cui seruiunt. Hinc enim ostendunt quam sincero amore nos 
 diligant, quando per sacrificium non sibi, sed ei nos subdere 
 uolunt, cuius et ipsi contemplatione beati sunt, et ad eum 
 nos peruenire, a quo ipsi non recesserunt. Si autem angeli, 
 qui non uni sed plurimis sacrificia fieri uolunt, non sibi, sed 
 eis dis uolunt, quorum deorum angeli sunt: etiam sic eis 
 praeponendi sunt illi, qui unius Dei deorum angeli sunt, cui 
 sacrificari sic iubent, ut alicui alteri uetent, cum eorum nullus 
 huic uetet, cui uni isti sacrificari iubent. Porro si, quod magis 
 indicat eorum superba fallacia, nec boni nec bonorum deorum 
 angeli sunt. sed daemones mali, qui non unum solum ac 
 summum Deum, sed se ipsos sacrificiis coli uolunt: quod 
 maius quam unius Dei contra eos eligendum est praesidium, 
 cui seruiunt angeli boni, qui non sibi, sed illi iubent 
 ut sacrificio seruiamus, cuius nos ipsi esse sacrificium debemus?

CAPUT XVII. 
 De arca testamenti miraculisque signorum, quae ad commendandam legis ac promissionis auctoritatem diuinitus facta sunt. 
 Proinde lex Dei, quae in edictis data est angelorum, in qua 
 unus Deus deorum religione sacrorum iussus est coli, alii 
 uero quilibet prohibiti, in arca erat posita, quae arca testimonii 
 nuncupata est. Quo nomine satis significatur non Deum, 
 qui per illa omnia colebatur, circumcludi solere uel contineri 
 loco, cum responsa eius et quaedam humanis sensibus darentur 
 signa ex illius arcae loco, sed uoluntatis eius hinc testimonia 
 perhiberi; quod etiam ipsa lex erat in tabulis conscripta lapideis 
 et in arca, ut dixi, posita, quam tempore peregrinationis 
 in eremo cum tabernaculo, quod similiter appellatum est tabernaculum 
 testimonii, cum debita sacerdotes ueneratione portabant; 
 signumque erat, quod per diem nubes apparebat, quae 
 sicut ignis nocte fulgebat; quae nubes cum moueretur, castra 
 mouebantur, et ubi staret, castra ponebantur. Reddita sunt 
 autem illi legi magni miraculi testimonia praeter ista, quae 
 dixi, et praeter uoces, quae ex illius arcae loco edebantur. 
 Nam cum terram promissionis intrantibus eadem arca transiret. 
 Iordanes fluuius ex parte superiore subsistens et ex inferiore 
 decurrens et ipsi et populo siccum praebuit transeundi locum. 
 Deinde ciuitatis, quae prima hostilis occurrit more gentium 
 deos plurimos colens, septiens eadem arca circumacta muri 
 repente ceciderunt, nulla manu oppugnati, nullo ariete percussi. 
 Post haec etiam cum iam in terra promissionis essent et 
 eadem arca propter eorum peccata fuisset ab hostibus capta.

 

 
 
 
 hi, qui ceperant, in templo eam dei sui, quem prae ceteris 
 colebant, honorifice conlocarunt abeuntesque clauserunt, apertoque 
 postridie simulacrum, cui supplicabant, inuenerunt conlapsum 
 deformiterque confractum. Deinde ipsi prodigiis 
 acti deformiusque puniti arcam diuini testimonii populo, 
 unde ceperant, reddiderunt. Ipsa autem redditio qualis fuit! 
 Inposuerunt eam plaustro eique iuuencas, a quibus uitulos 
 sugentes abstraxerant, subiunxerunt et eas quo uellent ire 
 siuerunt, etiam inde uim diuinam explorare cupientes. At illae 
 sine duce homine adque rectore ad Hebraeos uiam pertinaciter 
 gradientes nec reuocatae mugitibus esurientium filiorum 
 magnum sacramentum suis cultoribus reportarunt. Haec adque 
 huius modi Deo parua sunt, sed magna terrendis salubriter 
 erudiendisque mortalibus. Si enim philosophi praecipueque 
 Platonici rectius ceteris sapuisse laudantur, sicut paulo ante 
 commemoraui, quod diuinam prouidentiam haec quoque rerum 
 infima adque terrena administrare docuerunt numerosarum 
 testimonio pulchritudinum, quae non solum in corporibus animalium, 
 uenim in herbis etiam faenoque gignuntur: quanto 
 euidentius haec adtestantur diuinitati, quae ad horam praedicationis 
 eius fiunt, ubi ea religio commendatur, quae omnibus 
 caelestibus, terrestribus, infernis sacrificari uetat, uni 
 Deo tantum iubens, qui solus diligens et dilectus beatos facit 
 eorumque sacrificiorum. tempora imperata pr aefiniens eaque 
 per meliorem sacerdotem in melius mutanda praedicens non 
 ista se adpetere, sed per haec alia potiora significare testatur, 
 non ut ipse his honoribus sublimetur, sed ut nos ad eum 
 colendum eique cohaerendum igne amoris eius accensi, quod 
 nobis, non illi, bonum est, excitemur.

CAPUT XVIII. 
 Contra eos, qui de miraculis, quibus Dei populus eruditus est, negant ecclesiasticis libris esse credendum dum. 
 An dicet aliquis ista falsa esse miracula nec fuisse facta, 
 sed mendaciter scripta? Quisquis hoc dicit, si de his rebus 
 negat omnino ullis litteris esse credendum, potest etiam dicere 
 nec deos ullos curare mortalia. Non enim se aliter colendos 
 esse persuaserunt nisi mirabilium operum effectibus, quorum 
 et historia gentium testis est, quarum di se ostentare mirabiles 
 potius quam utiles ostendere potuerunt. Unde hoc opere 
 nostro, cuius hunc iam decimum librum habemus in manibus, 
 non eos suscepimus refellendos, qui uel ullam esse uim diuinam 
 negant uel humana non curare contendunt, sed eos, qui 
 nostro Deo conditori sanctae et gloriosissimae ciuitatis deos 
 suos praeferunt, nescientes eum ipsum esse etiam mundi 
 huius uisibilis et mutabilis inuisibilem et incommutabilem 
 conditorem et uitae beatae non de his, quae condidit, sed de 
 se ipso uerissimum largitorem. Eius enim propheta ueracissimus 
 ait: Mihi autem adhaerere Deo bonum est. De 
 fine boni namque inter philosophos quaeritur, ad quod adipiscendum 
 omnia officia referenda sunt. Nec dixit iste: Mihi 
 autem diuitiis abundare bonum est, aut insigniri purpura et 
 sceptro uel diademate excellere, aut, quod nonnulli etiam 
 philosophorum dicere non erubuerunt: Mihi uoluptas corporis 
 bonum est; aut quod melius uelut meliores dicere uisi sunt: 
 Mihi uirtus animi mei bonum est; sed: Mihi, inquit,

 

 
 
 
 adhaerere Deo bonum est. Hoc eum docuerat, cui uni tantummodo 
 sacrificandum sancti quoque angeli eius miraculorum 
 etiam contestatione monuerunt. Unde et ipse sacrificium eius 
 factus erat, cuius igne intellegibili correptus ardebat, et in 
 eius ineffabilem incorporeumque conplexum sancto desiderio 
 ferebatur. Porro autem si multorum deorum cultores (qualescumque 
 deos suos esse arbitrentur) ab eis facta esse miracula 
 uel ciuilium rerum historiae uel libris magicis siue, quod 
 honestius putant, theurgicis credunt: quid causae est, quur 
 illis litteris nolint credere ista facta esse, quibus tanto maior 
 debetur fides, quanto super omnes est magnus, cui uni soli 
 sacrificandum esse praecipiunt?

CAPUT XVIIII. 
 Quae ratio sit uisibilis sacrificii, quod uni uero et inuisibili Deo offerri docet uera religio. 
 Qui autem putant haec uisibilia sacrificia dis aliis congruere, 
 illi uero tamquam inuisibili inuisibilia et maiori 
 maiora meliorique meliora, qualia sunt purae mentis et bonae 
 uoluntatis officia: profecto nesciunt haec ita signa esse illorum, 
 sicut uerba sonantia signa sunt rerum. Quocirca sicut orantes 
 adque laudantes ad eum dirigimus significantes uoces, cui res 
 ipsas in corde quas significamus offerimus: ita sacrificantes 
 non alteri uisibile sacrificium offerendum esse nouerimus quam 
 illi, cuius in cordibus nostris inuisibile sacrificium nos ipsi 
 esse debemus. Tunc nobis fauent nobisque congaudent adque 
 ad hoc ipsum nos pro suis uiribus adiuuant angeli quique 
 uirtutesque superiores et ipsa bonitate ac pietate potentiores. 
 Si autem illis haec exhibere uoluerimus, non libenter

 
 
 
 accipiunt, et cum ad homines ita mittuntur, ut eorum praesentia 
 sentiatur, apertissime uetant. Sunt exempla in litteris sanctis. 
 Putauerunt quidam deferendum angelis honorem uel adorando 
 uel sacrificando, qui debetur Deo, et eorum sunt admonitione 
 prohibiti iussique hoc ei deferre, cui uni fas esse nouerunt. 
 Imitati sunt angelos sanctos etiam sancti homines Dei. Nam 
 Paulus et Barnabas in Lycaonia facto quodam miraculo sanitatis 
 putati sunt di, eisque Lycaonii uictimas immolare 
 uoluerunt; quod a se humili pietate remouentes eis in quem 
 crederent adnuntiauerunt Deum. Nec ob aliud fallaces illi 
 superbe sibi hoc exigunt, nisi quia uero Deo deberi sciunt. 
 Non enim re uera, ut ait Porphyrius et nonnulli putant, cadauerinis 
 nidoribus, sed diuinis honoribus gaudent. Copiam uero 
 nidorum magnam habent undique, et si amplius uellent, ipsi 
 sibi poterant exhibere. Qui ergo diuinitatem sibi adrogant 
 spiritus, non cuiuslibet corporis fumo, sed supplicantis animo 
 delectantur, cui decepto subiectoque dominentur, intercludentes 
 iter ad Deum uerum, ne sit homo illius sacrificium, dum 
 sacrificatur cuipiam praeter illum.

CAPUT XX. 
 De summo ueroque sacrificio, quod ipse Dei et hominum mediator effectus est. 
 Unde uerus ille mediator, in quantum formam serui accipiens 
 mediator effectus est Dei et hominum, homo Christus 
 Iesus, cum in forma Dei sacrificium cum Patre sumat, cum

 

 
 
 
 quo et unus Deus est, tamen in forma serui sacrificium maluit 
 esse quam sumere, ne uel hac occasione quisquam existimaret 
 cuilibet sacrificandum esse creaturae. Per hoc et sacerdos est, 
 ipse offerens, ipse et oblatio. Cuius rei sacramentum cottidianum 
 esse uoluit ecclesiae sacrificium, quae cum ipsius 
 capitis corpus sit, se ipsam per ipsum discit offerre. Huius 
 ueri sacrificii multiplicia uariaque signa erant sacrificia prisca 
 sanctorum, cum hoc unum per multa figuraretur, tamquam 
 uerbis multis res una diceretur, ut sine fastidio multum commendaretur. 
 Huic summo ueroque sacrificio cuncta sacrificia 
 falsa cesserunt.

CAPUT XXI. 
 De modo potestatis daemonibus datae ad glorificandos sanctos per tolerantiam passionum, qui aerios spiritus non placando ipsos, sed in Deo permanendo uicerunt. 
 Moderatis autem praefinitisque temporibus etiam potestas 
 permissa daemonibus, ut hominibus quos possident excitatis 
 inimicitias aduersus Dei ciuitatem tyrannice exerceant sibique 
 sacrificia non solum ab offerentibus sumant et a uolentibus 
 expetant, uerum etiam ab inuitis persequendo uiolenter extorqueant, 
 non solum perniciosa non est, sed etiam utilis inuenitur 
 ecclesiae, ut martyrum numerus inpleatur; quos ciuitas 
 Dei tanto clariores et honoratiores ciues habet, quanto fortius 
 aduersus inpietatis peccatum et usque ad sanguinem certant. 
 Hos multo elegantius, si ecclesiastica loquendi consuetudo

 

 

 

 
 
 
 pateretur, nostros heroas uocaremus. Hoc enim nomen a 
 Iunone dicitur tractum, quod Graece Iuno Ἥρα appellatur, et 
 ideo nescio quis filius eius secundum Graecorum fabulas Heros 
 fuerit nuncupatus, hoc uidelicet ueluti mysticum significante 
 fabula, quod aer Iunoni deputetur, ubi uolunt cum daemonibus 
 heroas habitare, quo nomine appellant alicuius meriti 
 animas defunctorum. Sed a contrario martyres nostri heroes 
 nuncuparentur, si, ut dixi, usus ecclesiastici sermonis admitteret, 
 non quo eis esset cum daemonibus in aere societas, 
 sed quod eosdem daemones, id est aerias uincerent potestates 
 et in eis ipsam, quidquid putatur significare, Iunonem, quae 
 non usquequaque inconuenienter a poetis inducitur inimica 
 uirtutibus et caelum petentibus uiris fortibus inuida. Sed . 
 rursus ei succumbit infeliciter ceditque Vergilius, ut, cum 
 aput eum illa dicat: 

 
 Vincor ab Aenea, 
 

 ipsum Aenean admoneat Helenus quasi consilio religioso et 
 dicat: 

 
 Iunoni cane nota libens, dominamque potentem 
 Supplicibus supera donis. 
 

 Ex qua opinione Porphyrius, quamuis non ex sua sententia, 
 sed ex aliorum, dicit bonum deum uel genium non uenire in 
 hominem, nisi malus fuerit ante placatus; tamquam fortiora 
 sint aput eos numina mala quam bona, quando quidem mala 
 inpediunt adiutoria bonorum, nisi eis placata dent locum, malisque 
 nolentibus bona prodesse non possunt; nocere autem 
 mala possunt, non sibi ualentibus resistere bonis. Non est

 

 
 
 
 ista uerae ueraciterque sanctae religionis uia; non sic Iunonem, 
 hoc est aerias potestates piorum uirtutibus inuidentes, nostri 
 martyres uincunt. Non omnino, si dici usitate posset, heroes 
 nostri supplicibus donis, sed uirtutibus diuinis Heran superant. 
 Commodius quippe Scipio Africanus est cognominatus, quod 
 uirtute Africam uicerit, quam si hostes donis placasset, ut 
 parcerent.

CAPUT XXII. 
 Unde sit sanctis aduersum daemones potestas et unde cordis uera purgatio. 
 Vera pietate homines Dei aeriam potestatem inimicam contrariamque 
 pietati exorcizando eiciunt, non placando, omnesque 
 tentationes aduersitatis eius uincunt orando non 
 ipsam, sed Deum suum aduersus ipsam. Non enim aliquem 
 uincit aut subiugat nisi societate peccati. In eius ergo nomine 
 uincitur, qui hominem adsumsit egitque sine peccato, ut in 
 ipso sacerdote ac sacrificio fieret remissio peccatorum, id est 
 per mediatorem Dei et hominum, hominem Christum Iesum, 
 per quem facta peccatorum purgatione reconciliamur Deo. Non 
 enim nisi peccatis homines separantur a Deo, quorum in hac 
 uita non fit nostra uirtute, sed diuina miseratione purgatio, 
 per indulgentiam illius, non per nostram potentiam; quia et 
 ipsa quantulacumque uirtus, quae dicitur nostra, illius est 
 nobis bonitate concessa. Multum autem nobis in hac carne 
 tribueremus, nisi usque ad eius depositionem sub uenia uiueremus. 
 Propterea ergo nobis per Mediatorem praestita est 
 gratia, ut polluti carne peccati carnis peccati similitudine 
 mundaremur. Hac Dei gratia, qua in nos ostendit magnam

 

 
 
 
 misericordiam suam, et in hac uita per fidem regimur, et post 
 hanc uitam per ipsam speciem incommutabilis ueritatis ad 
 perfectionem plenissimam perducemur.

CAPUT XXIII. 
 De principiis, in quibus Platonici purgationem animae esse profitentur. 
 Dicit etiam Porphyrius diuinis oraculis fuisse responsum 
 nos non purgari lunae teletis adque solis, ut hinc ostenderetur 
 nullorum deorum teletis hominem posse purgari. Cuius enim 
 teletae purgant, si lunae solisque non purgant, quos inter 
 caelestes deos praecipuos habent? Denique eodem dicit oraculo 
 expressum principia posse purgare, ne forte, cum dictum 
 esset non purgare teletas solis et lunae, alicuius alterius dei 
 de turba ualere ad purgandum teletae crederentur. Quae 
 autem dicat esse principia tamquam Platonicus, nouimus. 
 Dicit enim Deum Patrem et Deum Filium, quem Graece 
 appellat paternum intellectum uel paternam mentem; de 
 Spiritu autem sancto aut nihil aut non aperte aliquid dicit; 
 quamuis quem alium dicat horum medium, non intellego. Si 
 enim tertiam, sicut Plotinus, ubi de tribus principalibus substantiis 
 disputat, animae naturam etiam iste uellet intellegi, 
 non utique diceret horum medium, id est Patris et Filii medium. 
 Postponit quippe Plotinus animae naturam paterno 
 intellectui; iste autem cum dicit medium, non postponit, sed 
 interponit. Et nimirum hoc dixit, ut potuit siue ut uoluit, 
 quod nos sanctum Spiritum, nec Patris tantum nec Filii tantum, 
 sed utriusque Spiritum dicimus. Liberis enim uerbis 
 loquuntur philosophi, nec in rebus ad intellegendum difficillimis 
 offensionem religiosarum aurium pertimescunt. Nobis

 

 
 
 
 autem ad certam regulam loqui fas est, ne uerborum licentia 
 etiam de rebus, quae his significantur, inpiam gignat opinionem.

CAPUT XXIIII. 
 De uno ueroque principio, quod solum naturam humanam purgat adque renouat. 
 Nos itaque ita non dicimus duo uel tria principia, cum de 
 Deo loquimur, sicut nec duos deos uel tres nobis licitum est 
 dicere quamuis de unoquoque loquentes, uel de Patre uel de 
 Filio uel de Spiritu sancto, etiam singulum quemque Deum 
 esse fateamur, nec dicamus tamen quod haeretici Sabelliani, 
 eundem esse Patrem, qui est et Filius, et eundem Spiritum 
 sanctum, qui est et Pater et Filius, sed Patrem esse Filii Patrem, 
 et Filium Patris Filium, et Patris et Filii Spiritum sanctum 
 nec Patrem esse nec Filium. Verum itaque dictum est non 
 purgari hominem nisi principio, quamuis pluraliter aput eos 
 sint dicta principia. 
 
 [XXIHI.] Sed subditus Porphyrius inuidis potestatibus, de 
 quibus et erubescebat, et eas libere redarguere formidabat, 
 noluit intellegere Dominum Christum esse principium, cuius 
 incarnatione purgamur. Eum quippe in ipsa carne contemsit. 
 quam propter sacrificium nostrae purgationis adsumsit, magnum 
 scilicet sacramentum ea superbia non intellegens, quam 
 sua ille humilitate deiecit uerus benignusque Mediator, in ea 
 se ostendens mortalitate mortalibus, quam maligni fallacesque 
 mediatores non habendo se superbius extulerunt miserisque 
 hominibus adiutorium deceptorium uelut inmortales mortalibus 
 promiserunt. Bonus itaque uerusque Mediator ostendit

 
 
 
 peccatum esse malum, non carnis substantiam uel naturam, quae 
 cum anima hominis et suscipi sine peccato potuit et haberi, 
 et morte deponi et in melius resurrectione mutari; nec ipsam 
 mortem, quamuis esset poena peccati, quam tamen pro nobis 
 sine peccato ipse persoluit, peccando esse uitandam, sed potius, 
 si facultas datur, pro iustitia perferendam. Ideo enim soluere 
 potuit moriendo peccata, quia et mortuus est, et non pro 
 peccato. Hunc ille Platonicus non cognouit esse principium; 
 nam cognosceret purgatorium. Neque enim caro principium 
 est aut anima humana, sed Verbum per quod facta sunt 
 omnia. Non ergo caro per se ipsam mundat, sed per Verbum 
 a quo suscepta est, cum Verbum caro factum est et 
 habitauit in nobis. Nam de carne sua manducanda mystice 
 loquens, cum hi qui non intellexerunt offensi recederent dicentes: 
 Durus est hic sermo, quis eum potest audire? 
 respondit manentibus ceteris: Spiritus est qui uiuificat, 
 caro autem non prodest quidquam. Principium ergo suscepta 
 anima et carne et animam credentium mundat et carnem. 
 Ideo quaerentibus Iudaeis quis esset respondit se esse principium. 
 Quod utique carnales, infirmi, peccatis obnoxii et 
 ignorantiae tenebris obuoluti nequaquam percipere possemus, 
 nisi ab eo mundaremur adque sanaremur per hoc quod 
 eramus et non eramus. Eramus enim homines, sed iusti non 
 eramus; in illius autem incarnatione natura humana erat, sed 
 iusta, non peccatrix erat. Haec est mediatio, qua manus lapsis 
 iacentibusque porrecta est; hoc est semen dispositum per 
 angelos, in quorum edictis et lex dabatur, qua et unus Deus 
 coli iubebatur et hic Mediator uenturus promittebatur.

CAPUT XXV. 
 Omnes sanctos et sub legis tempore et sub prioribus saeculis in sacramento et fide Christi iustificatos fuisse. 
 Huius sacramenti fide etiam iusti antiqui mundari pie 
 uiuendo potuerunt, non solum antequam lex populo Hebraeo 
 daretur (neque enim eis praedicator Deus uel angeli defuerunt), 
 sed ipsius quoque legis temporibus, quamuis in figuris rerum 
 spiritalium habere uideretur promissa carnalia, propter quod 
 uetus dicitur testamentum. Nam et prophetae tunc erant, per 
 quos, sicut per angelos, eadem promissio praedicata est, et 
 ex illorum numero erat. cuius tam magnam diuinamque sententiam 
 de boni humani fine paulo ante commemoraui: Mihi 
 autem adhaerere Deo bonum est. In quo plane psalmo 
 duorum testamentorum, quae dicuntur uetus et nouum, satis 
 est declarata distinctio. Propter carnales enim terrenasque promissiones, 
 cum eas inpiis abundare perspiceret, dicit pedes 
 suos paene fuisse commotos et effusos in lapsum propemodum 
 gressus suos, tamquam frustra Deo ipse seruisset, cum ea 
 felicitate, quam de illo expectabat, contemtores eius florere 
 perspiceret; seque in rei huius inquisitione laborasse, uolentem 
 quur ita esset adprehendere, donec intraret in sanctuarium 
 Dei et intellegeret in nouissima eorum, qui felices uidebantur 
 erranti. Tunc eos intellexit in eo, quod se extulerunt, sicut 
 dicit, fuisse deiectos et defecisse ac perisse propter iniquitates 
 suas; totumque illud culmen temporalis felicitatis ita eis 
 factum tamquam somnium euigilantis, qui se repente inuenit 
 suis quae somniabat fallacibus gaudiis destitutum. Et quoniam 
 in hac terra uel in ciuitate terrena magni sibi uidebantur:

 

 
 
 
 Domine, inquit, imaginem illorum in ciuitate tua ad 
 nihilum rediges. Quod huic tamen utile fuerit etiam ipsa 
 terrena non nisi ab uno uero Deo quaerere, in cuius potestate 
 sunt omnia, satis ostendit ubi ait: Velut pecus factus sum 
 aput te, et ego semper tecum. Velut pecus dixit utique 
 \'non intellegens.\' \'Ea quippe a te desiderare debui, quae mihi 
 cum inpiis non possunt esse communia, quibus eos cum abundare 
 cernerem, putaui me incassum tibi seruisse, quando et 
 illi haec haberent, qui tibi seruire noluissent. Tamen ego 
 semper tecum, qui etiam in talium rerum desiderio deos 
 alios non quaesiui.1 Ac per hoc sequitur: Tenuisti manum 
 dexterae meae, et in uoluntate tua deduxisti me, et 
 cum gloria adsumsisti me; tamquam ad sinistram cuncta 
 illa pertineant, quae abundare aput inpios cum uidisset paene 
 conlapsus est. Quid enim mihi est, inquit, in caelo, et a 
 te quid uolui super terram? Reprehendit se ipsum iusteque 
 sibi displicuit, quia, cum tam magnum bonum haberet 
 in caelo (quod post intellexit), rem transitoriam, fragilem et 
 quodam modo luteam felicitatem a suo Deo quaesiuit in terra. 
 Defecit, inquit, cor meum et caro mea, Deus cordis mei, 
 defectu utique bono ab inferioribus ad superna; unde in alio 
 psalmo dicitur: Desiderat et deficit anima mea in atria 
 Domini; item in alio: Defecit in salutare tuum anima 
 mea. Tamen cum de utroque dixisset, id est de corde et 
 carne deficiente, non subiecit: Deus cordis et carnis meae, 
 sed Deus cordis mei. Per cor quippe caro mundatur. Unde 
 dicit Dominus: Mundate, quae intus sunt, et quae foris

 

 
 
 
 sunt munda erunt. Partem deinde suam dicit ipsum Deum, 
 non aliquid ab eo, sed ipsum. Deus, inquit, cordis mei, et 
 pars mea Deus in saecula; quod inter multa, quae ab 
 hominibus eliguntur, ipse illi placuerit eligendus. Quia ecce, 
 inquit, qui longe se faciunt a te, peribunt; perdidisti 
 omnem, qui fornicatur abs te, hoc est, qui multorum 
 deorum uult esse prostibulum. Unde sequitur illud, propter 
 quod et cetera de eodem psalmo dicenda uisa sunt: Mihi 
 autem adhaerere Deo bonum est, non longe ire, non per 
 plurima fornicari. Adhaerere autem Deo tunc perfectum erit, 
 cum totum, quod liberandum est, fuerit liberatum. Nunc uero 
 fit illud, quod sequitur: Ponere in Deo spem meam. Spes 
 enim quae uidetur, non est spes; quod enim uidet 
 quis, quid sperat? ait apostolus. Si autem quod non 
 uidemus speramus, per patientiam expectamus, In hac 
 autem spe nunc constituti agamus quod sequitur, et simus 
 nos quoque pro modulo nostro angeli Dei, id est nuntii eius, 
 adnuntiantes eius uoluntatem et gloriam gratiamque laudantes. 
 Unde cum dixisset: Ponere in Deo spem meam, ut adnuntiem, 
 inquit, omnes laudes tuas in portis filiae 
 Sion. Haec est gloriosissima ciuitas Dei: haec unum Deum 
 nouit et colit; hanc angeli sancti adnuntiauerunt, qui nos ad 
 eius societatem inuitauerunt ciuesque suos in illa esse uoluerunt; 
 quibus non placet ut eos colamus tamquam nostros 
 deos, sed cum eis et illorum et nostrum Deum; nec eis 
 sacrificemus, sed cum ipsis sacrificium simus Deo. Nullo 
 itaque dubitante, qui haec deposita maligna obstinatione 
 considerat, omnes inmortales beati, qui nobis non inuident 
 (neque enim si inuiderent, essent beati), sed potius nos

 

 
 
 
 diligunt, ut et nos cum ipsis beati simus, plus nobis fauent, 
 plus adiuuant, quando unum Deum cum illis colimus. Patrem 
 et Filium et Spiritum sanctum, quam si eos ipsos per sacri- 
 ficia coleremus.

CAPUT XXVI. 
 De inconstantia Porphyrii inter confessionem ueri Dei et cultum daemonum fluctuantis. 
 Nescio quo modo (quantum milii uidetur) amicis suis 
 theurgis erubescebat Porphyrius. Nam ista utcumque sapiebat, 
 sed contra multorum deorum cultum non libere defendebat. 
 Et angelos quippe alios esse dixit. qui deorsum descendentes 
 hominibus theurgicis diuina pronuntient; alios autem, qui in 
 terris ea, quae Patris sunt, et altitudinem eius profunditatemque 
 declarent. Nam igitur hos angelos, quorum ministerium 
 est declarare uoluntatem Patris, credendum est uelle nos 
 subdi nisi ei, cuius nobis adnuntiant uoluntatem? Unde optime 
 admonet etiam ipse Platonicus imitandos eos potius quam 
 inuocandos. Non itaque debemus metuere, ne inmortales et 
 beatos uni Deo subditos non eis sacrificando offendamus. Quod 
 enim non nisi uni uero Deo deberi sciunt, cui et ipsi adhaerendo 
 beati sunt, procul dubio neque per ullam significantem figuram, 
 neque per ipsam rem, quae sacramentis significatur, sibi exhiberi 
 uolunt. Daemonum est haec adrogantia superborum adque 
 miserorum, a quibus longe diuersa est pietas subditorum Deo 
 nec aliunde quam illi cohaerendo beatorum. Ad quod bonum 
 percipiendum etiam nobis sincera benignitate oportet ut faueant, 
 neque sibi adrogent quo eis subiciamur, sed eum adnuntient 
 sub quo eis in pace sociemur. Quid adhuc trepidas, o philosophe, 
 aduersus potestates et ueris uirtutibus et ueri Dei

 
 
 
 muneribus inuidas habere liberam uocem? Iam distinxisti 
 angelos, qui Patris adnuntiant uoluntatem, ab eis angelis, 
 qui ad theurgos homines nescio qua deducti arte descendunt. 
 Quid adhuc eos honoras, ut dicas pronuntiare diuina? Quae 
 tandem diuina pronuntiant, qui non uoluntatem Patris adnuntiant? 
 Nempe illi sunt, quos sacris precibus inuidus adligauit, 
 ne praestarent animae purgationem, nec a bono, ut dicis, purgare 
 cupiente ab illis uinculis solui et suae potestati reddi 
 potuerunt. Adhuc dubitas haec maligna esse daemonia, uel 
 te fingis fortasse nescire, dum non uis theurgos offendere, a 
 quibus curiositate deceptus ista perniciosa et insana pro magno 
 beneficio didicisti? Audes istam inuidam non potentiam, sed 
 pestilentiam, et non dicam dominam, sed, quod tu fateris, 
 ancillam potius inuidorum isto aere transcenso leuare in caelum 
 et inter deos uestros etiam sidereos conlocare, uel ipsa quoque 
 sidera his obprobriis infamare?

CAPUT XXVII. 
 De inpietate Porphyrii, qua etiam Apulei transcendit errorem. 
 Quanto humanius et tolerabilius consectaneus tuus Platonicus 
 Apuleius errauit, qui tantummodo daemones a luna et 
 infra ordinatos agitari morbis passionum mentisque turbelis 
 honorans eos quidem, sed uolens nolensque confessus est: 
 deos tamen caeli superiores ad aetheria spatia pertinentes, 
 siue uisibiles, quos conspicuos lucere cernebat, solem ac 
 lunam et cetera ibidem lumina, siue inuisibiles, quos putabat, 
 ab omni labe istarum perturbationum quanta potuit

 

 
 
 
 disputatione secreuit! Tu autem hoc didicisti non a Platone, sed a 
 Chaldaeis magistris tuis, ut in aetherias uel empyreas mundi 
 sublimitates et firmamenta caelestia extolleres uitia humana, 
 ut possent di uestri theurgis pronuntiare diuina; quibus diuinis 
 te tamen per intellectualem uitam facis altiorem, ut tibi 
 uidelicet tamquam philosopho theurgicae artis purgationes nequaquam 
 necessariae uideantur; sed aliis eas tamen inportas, ut 
 hanc ueluti mercedem reddas magistris tuis, quod eos, qui 
 philosophari non possunt, ad ista seducis, quae tibi tamquam 
 superiorum capaci esse inutilia confiteris; ut uidelicet quicumque 
 a philosophiae uirtute remoti sunt, quae ardua nimis 
 adque paucorum est, te auctore theurgos homines, a quibus 
 non quidem in anima intellectuali, uerum saltem in anima 
 spiritali purgentur, inquirant, et quoniam istorum, quos philosophari 
 piget, incomparabiliter maior est multitudo, plures ad 
 secretos et inlicitos magistros tuos, quam ad scholas Platonicas 
 uenire cogantur. Hoc enim tibi inmundissimi daemones, deos 
 aetherios se esse fingentes, quorum praedicator et angelus factus 
 es, promiserunt, quod in anima spiritali theurgica arte purgati 
 ad Patrem quidem non redeunt, sed super aerias plagas inter 
 deos aetherios habitabunt. Non audit ista hominum multitudo, 
 propter quos a daemonum dominatu liberandos Christus aduenit. 
 In illo enim habent misericordissimam purgationem et 
 mentis et spiritus et corporis sui. Propterea quippe totum 
 hominem sine peccato ille suscepit, ut totum, quo constat 
 homo, a peccatorum peste sanaret. Quem tu quoque utinam 
 cognouisses eique te potius quam uel tuae uirtuti, quae humana, 
 fragilis et infirma est, uel perniciosissimae curiositati 
 sanandum tutius commisisses. Non enim te decepisset, quem

 
 
 
 uestra, ut tu ipse scribis, oracula sanctum inmortalemque 
 confessa sunt; de quo etiam poeta nobilissimus poetice quidem, 
 quia in alterius adumbrata persona, ueraciter tamen, si 
 ad ipsum referas, dixit: 

 
 Te duce, si qua manent sceleris uestigia nostri, 
 Inrita perpetua soluent formidine terras. 
 

 Ea quippe dixit, quae etiam multum proficientium in uirtute 
 iustitiae possunt propter huius uitae infirmitatem, etsi non 
 scelera, scelerum tamen manere uestigia, quae non nisi ab illo 
 saluatore sanantur, de quo iste uersus expressus est. Nam 
 utique non hoc a se ipso se dixisse Vergilius in eclogae ipsius 
 quarto ferme uersu indicat, ubi ait: 

 
 Ultima Cumaei uenit iam carminis aetas; 
 

 unde hoc a Cumaea Sibylla dictum esse incunctanter apparet. 
 Theurgi uero illi uel potius daemones deorum species figurasque 
 fingentes inquinant potius quam purgant humanum spiritum 
 falsitate phantasmatum et deceptoria uanarum ludificatione 
 formarum. Quo modo enim purgent hominis spiritum, qui inmundum 
 habent proprium? Alioquin nullo modo carminibus 
 inuidi hominis ligarentur ipsumque inane beneficium. quod 
 praestaturi uidebantur, aut metu premerent aut simili inuidentia 
 denegarent. Sufficit quod purgatione theurgica neque 
 intellectualem animam, hoc est mentem nostram, dicis posse 
 purgari, et ipsam spiritalem, id est nostrae animae partem 
 mente inferiorem, quam tali arte purgari posse adseris, inmortalem 
 tamen aeternamque non posse hac arte fieri con- 
 fiteris. Christus autem uitam promittit aeternam; unde ad eum 
 mundus uobis quidem stomachantibus, mirantibus tamen

 

 
 
 
 stupentibusque concurrit. Quid prodest quia negare non potuisti 
 errare homines theurgica disciplina et quam plurimos fallere 
 per caecam insipientemque sententiam adque esse certissimum 
 errorem agendo et supplicando ad principes angelosque decurrere, 
 et rursum, quasi ne operam perdidisse uidearis ista discendo, 
 mittis homines ad theurgos, ut per eos anima spiritalis 
 purgetur illorum, qui non secundum intellectualem animam 
 uiuunt?

CAPUT XXVIII. 
 Quibus persuasionibus Porphyrius obcaecatus non potuerit ueram sapientiam, quod est Christus, agnoscere. 
 Mittis ergo homines in errorem certissimum, neque hoc 
 tantum malum te pudet, cum uirtutis et sapientiae profitearis 
 amatorem; quam si uere ac fideliter amasses, Christum Dei 
 uirtutem et Dei sapientiam cognouisses nec ab eius saluberrima 
 humilitate tumore inflatus uanae scientiae resiluisses. 
 Confiteris tamen etiam spiritalem animam sine theurgicis 
 artibus et sine teletis, quibus frustra discendis elaborasti, 
 posse continentiae uirtute purgari. Aliquando etiam dicis, quod 
 teletae non post mortem eleuant animam, ut iam nec eidem 
 ipsi, quam spiritalem uocas, aliquid post huius uitae finem 
 prodesse uideantur; et tamen uersas haec multis modis et 
 repetis, ad nihil aliud, quantum existimo, nisi ut talium quoque 
 rerum quasi peritus appareas et placeas inlicitarum artium 
 curiosis, uel ad eas facias ipse curiosos. Sed bene, quod

 
 
 
 metuendam dicis hanc artem uel legum periculis uel ipsius 
 actionis. Adque utinam hoc saltem abs te miseri audiant et 
 inde, ne illic absorbeantur, abscedant aut eo penitus non 
 accedant. Ignorantiam certe et propter eam multa uitia per 
 nullas teletas purgari dicis, sed per solum πατριϰὸν voov , id 
 est paternam mentem siue intellectum, qui paternae est conscius 
 uoluntatis. Hunc autem Christum esse non credis; contemnis 
 enim eum propter corpus ex femina acceptum et propter 
 crucis obprobrium, excelsam uidelicet sapientiam spretis adque 
 abiectis infimis idoneus de superioribus carpere. At ille inplet, 
 quod prophetae sancti de illo ueraciter praedixerunt: Perdam 
 sapientiam sapientium et prudentiam prudentium reprobabo. 
 Non enim suam in eis perdit et reprobat, quam 
 ipse donauit, sed quam sibi adrogant, qui non habent ipsius. 
 Unde commemorato isto prophetico testimonio sequitur et 
 dicit apostolus: Ubi sapiens? ubi scriba? ubi conquisitor 
 huius saeculi? Nonne stultam fecit Deus sapientiam 
 huius mundi? Nam quoniam in Dei sapientia non 
 cognouit mundus per sapientiam Deum, placuit Deo 
 per stultitiam praedicationis saluos facere credentes. 
 Quoniam quidem Iudaei signa petunt et Graeci sapientiam 
 quaerunt; nos autem, inquit, praedicamus Christum 
 crucifixum, Iudaeis quidem scandalum, gentibus 
 autem stultitiam, ipsis uero uocatis Iudaeis et 
 Graecis Christum Dei uirtutem et Dei sapientiam; 
 quoniam stultum Dei sapientius est hominibus, et 
 infirmum Dei fortius est hominibus. Hoc quasi stultum 
 et infirmum tamquam sua uirtute sapientes fortesque

 

 
 
 
 contemnunt. Sed haec est gratia, quae sanat infirmos, non superbe 
 iactantes falsam beatitudinem suam, sed humiliter potius ueram 
 miseriam confitentes.

CAPUT XXVIIII. 
 De incarnatione Domini nostri Iesu Christi, quam confiteri Platonicorum erubescit in pietas. 
 Praedicas Patrem et eius Filium, quem uocas paternum 
 intellectum seu mentem, et horum medium, quem putamus 
 te dicere Spiritum sanctum, et more uestro appellas tres 
 deos. Ubi, etsi uerbis indisciplinatis utimini, uidetis tamen 
 qualitercumque et quasi per quaedam tenuis imaginationis 
 umbracula, quo nitendum sit; sed incarnationem incommutabilis 
 Filii Dei, qua saluamur, ut ad illa, quae credimus uel 
 ex quantulacumque parte intellegimus, uenire possimus, non 
 uultis agnoscere. Itaque uidetis utcumque, etsi de longinquo, 
 etsi acie caligante, patriam in qua manendum est. sed uiam 
 qua eundum est non tenetis. Confiteris tamen gratiam, quando 
 quidem ad Deum per uirtutem intellegentiae peruenire paucis 
 dicis esse concessum. Non enim dicis: Paucis placuit, uel: 
 Pauci uoluerunt; sed cum dicis esse concessum, procul dubio 
 Dei gratiam, non hominis sufficientiam confiteris. Uteris etiam 
 hoc uerbo apertius, ubi Platonis sententiam sequens nec ipse 
 dubitas in hac uita hominem nullo modo ad perfectionem 
 sapientiae peruenire, secundum intellectum tamen uiuentibus 
 omne quod deest prouidentia Dei et gratia post hanc uitam posse 
 conpleri.s o si cognouisses Dei gratiam per Iesum Ch:istum 
 dominum nostrum ipsamque eius incarnationem, qua hominis 
 animam corpusque suscepit, summum esse exemplum gratiae 
 uidere potuisses. Sed quid faciam? Scio me frustra loqui 
 mortuo, sed quantum ad te adtinet: quantum autem ad eos,

 
 
 
 qui te magnipendunt et te uel qualicumque amore sapientiae 
 uel curiositate artium, quas non debuisti discere, diligunt, 
 quos potius in tua conpellatione adloquor, fortasse non frustra. 
 Gratia Dei non potuit gratius commendari, quam ut ipse unicus 
 Dei Filius in se incommutabiliter manens indueretur hominem 
 et spem dilectionis suae daret hominibus homine medio, qua 
 ad illum ab hominibus ueniretur, qui tam longe erat inmortalis 
 a mortalibus, incommutabilis a commutabilibus, iustus 
 ab inpiis, beatus a miseris. Et quia naturaliter indidit nobis, ut 
 beati inmortalesque esse cupiamus, manens beatus suscipiensque 
 mortalem, ut nobis tribueret quod amamus, perpetiendo docuit 
 contemnere quod timemus. 
 
 Sed huic ueritati ut possetis adquiescere, humilitate opus 
 erat, quae ceruici uestrae difficillime persuaderi potest. Quid 
 enim incredibile dicitur, praesertim uobis qui talia sapitis, 
 quibus ad hoc credendum uos ipsos admonere debeatis; quid, 
 inquam, uobis incredibile dicitur, cum dicitur Deus adsumsisse 
 humanam animam et corpus? Vos certe tantum tribuitis 
 animae intellectuali, quae anima utique humana est, ut eam 
 consubstantialem paternae illi menti, quem Dei Filium confitemini, 
 fieri posse dicatis. Quid ergo incredibile est, si aliqua 
 una intellectualis anima modo quodam ineffabili et singulari 
 pro multorum salute suscepta est? Corpus uero animae 
 cohaerere, ut homo totus et plenus sit, natura ipsa nostra 
 teste cognoscimus. Quod nisi usitatissimum esset, hoc profecto 
 esset incredibilius; facilius quippe in fidem recipiendum est, 
 etsi humanum diuino, etsi mutabilem incommutabili, tamen 
 spiritum spiritui, aut ut uerbis utar quae in usu habetis,

 

 

 
 
 
 incorporeum incorporeo, quam corpus incorporeo cohaerere. An 
 forte uos offendit inusitatus corporis partus ex uirgine? Neque 
 hoc debet offendere, immo potius ad pietatem suscipiendam 
 debet adducere, quod mirabilis mirabiliter natus est. An uero 
 quod ipsum corpus morte depositum et in melius resurrectione 
 mutatum iam incorruptibile neque mortale in superna 
 subuexit, hoc fortasse credere recusatis intuentes Porphyrium 
 in his ipsis libris, ex quibus multa posui, quos de regressu 
 animae scripsit, tam crebro praecipere omne corpus esse fugiendum, 
 ut anima possit beata permanere cum Deo? Sed ipse 
 potius ista sentiens corrigendus fuit, praesertim cum de anima 
 mundi huius uisibilis et tam ingentis corporeae molis cum 
 illo tam incredibilia sapiatis. Platone quippe auctore animal 
 esse dicitis mundum et animal beatissimum, quod uultis esse 
 etiam sempiternum. Quo modo ergo nec umquam soluetur a 
 corpore, nec umquam carebit beatitudine, si, ut beata sit 
 anima, corpus sit omne fugiendum? Solem quoque istum et 
 cetera sidera non solum in libris uestris corpora esse fatemini, 
 quod uobiscum omnes homines et conspicere non cunctantur 
 et dicere; uerum etiam altiore, ut putatis, peritia haec esse 
 animalia beatissima perhibetis et cum his corporibus sempiterna. 
 Quid ergo est, quod, cum uobis fides Christiana suadetur, 
 tunc obliuiscimini, aut ignorare uos fingitis, quid disputare 
 aut docere soleatis? Quid causae est, quur propter opiniones 
 uestras, quas uos ipsi obpugnatis, Christiani esse nolitis, nisi 
 quia Christus humiliter uenit et uos superbi estis? Qualia 
 sanctorum corpora in resurrectione futura sint, potest aliquanto 
 scrupulosius inter Christianarum scripturarum doctissimos 
 disputari; futura tamen sempiterna minime dubitamus,

 

 
 
 
 et talia futura, quale sua resurrectione Christus demonstrauit 
 exemplum. Sed qualiacumque sint, cum incorruptibilia prorsus 
 et inmortalia nihiloque animae contemplationem, qua in Deo 
 figitur, inpedientia praedicentur uosque etiam dicatis esse in 
 caelestibus inmortalia corpora inmortaliter beatorum: quid est 
 quod, ut beati simus, omne corpus fugiendum esse opinamini, 
 ut fidem Christianam quasi rationabiliter fugere uideamini, 
 nisi quia illud est, quod iterum dico: Christus est humilis, 
 uos superbi? An forte corrigi pudet? Et hoc uitium non nisi. 
 superborum est. Pudet uidelicet doctos homines ex discipulis 
 Platonis fieri discipulos Christi, qui piscatorem suo spiritu 
 docuit sapere ac dicere: In principio erat Verbum, et 
 Verbum erat aput Deum, et Deus erat Verbum. Hoc 
 erat in principio aput Deum. Omnia per ipsum facta 
 sunt, et sine ipso factum est nihil, quod factum est. 
 In ipso uita erat, et uita erat lux hominum, et lux in 
 tenebris lucet, et tenebrae eam non conprehenderunt. 
 Quod initium sancti euangelii, cui nomen est secundum Iohannem, 
 quidam Platonicus, sicut a sancto sene Simpliciano, qui 
 postea Mediolanensi ecclesiae praesedit episcopus, solebamus 
 audire, aureis litteris conscribendum et per omnes ecclesias 
 in locis eminentissimis proponendum esse dicebat. Sed ideo 
 uiluit superbis Deus ille magister, quia Verbum caro factum 
 est et habitauit in nobis; ut parum sit miseris quod aegrotant, 
 nisi se etiam in ipsa aegritudine extollant et de medicina, 
 qua sanari poterant, erubescant. Non enim hoc faciunt ut erigantur, 
 sed ut cadendo grauius adfligantur.

CAPUT XXX. 
 Quanta Platonici dogmatis Porphyrius refutauerit et dissentiendo correxerit. 
 Si post Platonem aliquid emendare existimatur indignum, 
 quur ipse Porphyrius nonnulla et non parua emendauit? Nam 
 Platonem animas hominum post mortem reuolui usque ad 
 corpora bestiarum scripsisse certissimum est. Hanc sententiam 
 Porphyrii doctor tenuit et Plotinus; Porphyrio tamen iure 
 displicuit. In hominum sane non sua quae dimiserant, sed 
 alia noua corpora redire humanas animas arbitratus est. Puduit 
 scilicet illud credere, ne mater fortasse filium in mulam reuoluta 
 uectaret; et non puduit hoc credere, ubi reuoluta mater 
 in puellam filio forsitan nuberet. Quanto creditur honestius, 
 quod sancti et ueraces angeli docuerunt, quod prophetae Dei 
 spiritu acti locuti sunt, quod ipse quem uenturum Saluatorem 
 praemissi nuntii praedixerunt, quod missi apostoli qui orbem 
 terrarum euangelio repleuerunt, — quanto, inquam, honestius 
 creditur reuerti animas semel ad corpora propria quam reuerti 
 totiens ad diuersa! Verum tamen, ut dixi, ex magna parte 
 correctus est in hac opinione Porphyrius, ut saltem in solos 
 homines humanas animas praecipitari posse sentiret, beluinos 
 autem carceres euertere minime dubitaret. Dicit etiam ad hoc 
 Deum animam mundo dedisse, ut materiae cognoscens mala 
 ad Patrem recurreret nec aliquando iam talium polluta contagione 
 teneretur. Ubi etsi aliquid inconuenienter sapit (magis 
 enim data est corpori, ut bona faceret; non enim mala disceret, 
 si non faceret), in eo tamen aliorum Platonicorum opinionem 
 et non in re parua emendauit, quod mundatam ab omnibus

 

 
 
 
 malis animam et cum Patre constitutam numquam iam mala 
 mundi huius passuram esse confessus est. Qua sententia profecto 
 abstulit, quod esse Platonicum maxime perhibetur, ut 
 mortuos ex uiuis, ita uiuos ex mertuis semper fieri; falsumque 
 esse ostendit, quod Platonice uidetur dixisse Vergilius, 
 in campos Elysios purgatas animas missas (quo nomine 
 tamquam per fabulam uidentur significari gaudia beatorum) 
 ad fluuium Letheum euocari, hoc est ad obliuionem praeteritorum: 
 

 
 Scilicet inmemores supera ut conuexa reuisant 
 Rursus et incipiant in corpora uelle reuerti. 

 
 Merito displicuit hoc Porphyrio, quoniam re uera credere 
 stultum est ex illa uita, quae beatissima esse non poterit nisi 
 de sua fuerit aeternitate certissima, desiderare animas corruptibilium 
 corporum labem et inde ad ista remeare, tamquam hoc 
 agat summa purgatio, ut inquinatio requiratur. Si enim 
 quod perfecte mundantur hoc efficit, ut omnium obliuiscantur 
 malorum, malorum autem obliuio facit corporum desiderium, 
 ubi rursus inplicentur malis: profecto erit infelicitatis 
 causa summa felicitas et stultitiae causa perfectio sapientiae 
 et inmunditiae causa summa mundatio. Nec ueritate ibi beata 
 erit anima, quamdiucumque erit, ubi oportet fallatur, ut beata 
 sit. Non enim beata erit nisi secura; ut autem secura sit, 
 falso putabit semper se beatam fore, quoniam aliquando erit 
 et misera. Cui ergo gaudendi causa falsitas erit, quo modo de 
 ueritate gaudebit? Vidit hoc Porphyrius purgatamque animam 
 ob hoc reuerti dixit ad Patrem, ne aliquando iam malorum 
 polluta contagione teneatur. Falso igitur a quibusdam est 
 Platonicis creditus quasi necessarius orbis ille ab eisdem 
 abeundi et ad eadem reuertendi. Quod etiamsi uerum esset,

 

 
 
 
 quid hoc scire prodesset, nisi forte inde se nobis auderent 
 praeferre Platonici, quia id nos in hac uita iam nesciremus, 
 quod ipsi in alia meliore uita purgatissimi et sapientissimi 
 fuerant nescituri et falsum credendo beati futuri? Quod si 
 absurdissimum et stultissimum est dicere, Porphyrii profecto 
 est praeferenda sententia his, qui animarum circulo alternantem 
 semper beatitudinem et miseriam suspicati sunt. Quod si ita 
 est, ecce Platonicus in melius a Platone dissentit; ecce uidit, 
 quod ille non uidit, nec post talem ac tantum magistrum 
 refugit correctionem, sed homini praeposuit ueritatem.

CAPUT XXXI. 
 Contra argumentum Platonicorum, quo animam humanam Deo adserunt esse coaeternam. 
 Quur ergo non potius diuinitati credimus de his rebus, quas 
 humano ingenio peruestigare non possumus, quae animam quoque 
 ipsam non Deo coaeternam, sed creatam dicit esse, quae 
 non erat? Ut enim hoc Platonici nollent credere, hanc utique 
 causam idoneam sibi uidebantur adferre, quia, nisi quod semper 
 antea fuisset, sempiternum deinceps esse non posset; quamquam 
 et de mundo et de his, quos in mundo deos a Deo 
 factos scribit Plato, apertissime dicat eos esse coepisse et 
 habere initium, finem tamen non habituros, sed per conditoris 
 potentissimam uoluntatem in aeternum mansuros esse perhibeat. 
 Verum id quo modo intellegant inuenerunt, non esse hoc uidelicet 
 temporis, sed substitutionis initium. *Sicut enim, inquiunt, 
 si pes ex aeternitate semper fuisset in puluere, semper ei subesset 
 uestigium, quod tamen uestigium a calcante factum

 

 
 
 
 nemo dubitaret, nec alterum altero prius esset, quamuis alterum 
 ab altero factum esset: sic, inquiunt, et mundus adque 
 in illo di creati et semper fuerunt semper existente qui fecit, 
 et tamen facti sunt.\' Numquid ergo, si anima semper fuit, 
 etiam miseria eius semper fuisse dicenda est? Porro si aliquid 
 in illa, quod ex aeterno non fuit, esse coepit ex tempore, 
 quur non fieri potuerit, ut ipsa esset ex tempore quae antea 
 non fuisset? Deinde beatitudo quoque eius post experimentum 
 malorum firmior et sine fine mansura, sicut iste confitetur, 
 procul dubio coepit ex tempore, et tamen semper erit, cum 
 antea non fuerit. Illa igitur omnis argumentatio dissoluta est, 
 qua putatur nihil esse posse sine fine temporis, nisi quod 
 initium non habet temporis. Inuenta est enim animae beatitudo, 
 quae cum initium temporis habuerit, finem temporis non habebit. 
 Quapropter diuinae auctoritati humana. cedat infirmitas, 
 eisque beatis et inmortalibus de uera religione credamus, qui 
 sibi honorem non expetunt, quem Deo suo, qui etiam noster 
 est, deberi sciunt, nec iubent, ut sacrificium faciamus, nisi ei 
 tantum, cuius et nos cum illis, ut saepe dixi et saepe dicendum 
 est, sacrificium esse debemus, per eum sacerdotem offerendi, 
 qui in homine, quem suscepit, secundum quem et sacerdos 
 esse uoluit, etiam usque ad mortem sacrificium pro nobis 
 dignatus est fieri.

CAPUT XXXII. 
 De uniuersali uia animae liberandae, quam Porphyrius male quaerendo non repperit, et quam sola gratia Christiana reserauit. 
 Haec est religio, quae uniuersalem continet uiam animae 
 liberandae, quoniam nulla nisi hac liberari potest. Haec est

 
 
 
 enim quodam modo regalis uia, quae una ducit ad regnum, 
 non temporali fastigio nutabundum, sed aeternitatis firmitate 
 securum. Cum autem dicit Porphyrius in primo iuxta finem 
 de regressu animae libro nondum receptum in unam quandam 
 sectam, quae uniuersalem contineat uiam animae liberandae, 
 uel a philosophia uerissima aliqua uel ab Indorum moribus 
 ac disciplina, aut inductione Chaldaeorum aut alia qualibet 
 uia, nondumque in suam notitiam eandem uiam historiali 
 cognitione perlatam: procul dubio confitetur esse aliquam, sed 
 nondum in suam uenisse notitiam. Ita ei non sufficiebat quidquid 
 de anima liberanda studiosissime didicerat sibique uel 
 potius aliis nosse ac tenere uidebatur. Sentiebat enim adhuc 
 sibi deesse aliquam praestantissimam auctoritatem, quam de 
 re tanta sequi oporteret. Cum autem dicit uel a philosophia 
 uerissima aliqua nondum in suam notitiam peruenisse sectam, 
 quae uniuersalem contineat uiam animae liberandae: satis, 
 quantum arbitror, ostendit uel eam philosophiam, in qua ipse 
 philosophatus est, non esse uerissimam, uel ea non contineri 
 talem uiam. Et quo modo iam potest esse uerissima, qua 
 non continetur haec uia? Nam quae alia uia est uniuersalis 
 animae liberandae, nisi qua uniuersae animae liberantur ac 
 per hoc sine illa nulla anima liberatur? Cum autem addit et 
 dicit: uel ab Indorum moribus ac disciplina, uel ab inductione 
 Chaldaeorum uel alia qualibet uia\', manifestissima uoce testatur 
 neque illis quae ab Indis neque illis quae a Chaldaeis 
 didicerat hanc uniuersalem uiam liberandae animae contineri; 
 et utique se a Chaldaeis oracula diuina sumsisse, quorum 
 adsiduam commemorationem facit, tacere non potuit. Quam

 
 
 
 uult ergo intellegi animae liberandae uniuersalem uiam nondum 
 receptam uel ex aliqua uerissima philosophia uel ex 
 earum gentium doctrinis, quae magnae uelut in diuinis rebus 
 habebantur, quia plus aput eas curiositas ualuit quorumque 
 angelorum cognoscendorum et colendorum, nondumque in suam 
 notitiam historiali cognitione perlatam? Quaenam ista est uniuersalis 
 uia, nisi quae non suae cuique genti propria, sed 
 uniuersis gentibus quae communis esset diuinitus inpertita 
 est? Quam certe iste homo non mediocri ingenio praeditus 
 esse non dubitat. Prouidentiam quippe diuinam sine ista 
 uniuersali uia liberandae animae genus humanum relinquere 
 potuisse non credit. Neque enim ait non esse, sed hoc tantum 
 bonum tantumque adiutorium nondum receptum, nondum in 
 suam notitiam esse perlatum; nec mirum. Tunc enim Porphyrius 
 erat in rebus humanis, quando ista liberandae animae 
 uniuersalis uia, quae non est alia quam religio Christiana, 
 obpugnari permittebatur ab idolorum daemohumque cultoribus 
 regibusque terrenis, propter adserendum et consecrandum martyrum 
 numerum, hoc est testium ueritatis, per quos ostenderetur 
 omnia corporalia mala pro fide pietatis et commendatione 
 ueritatis esse toleranda. Videbat ergo ista Porphyrius et per 
 huius modi persecutiones cito istam uiam perituram et propterea 
 non esse ipsam liberandae animae uniuersalem putabat, non 
 intellegens hoc, quod eum mouebat et quod in eius electione 
 perpeti metuebat, ad eius confirmationem robustioremque commendationem 
 potius pertinere. 
 
 Haec est igitur animae liberandae uniuersalis uia, id est 
 uniuersis gentibus diuina miseratione concessa, cuius profecto 
 notitia ad quoscumque iam uenit et ad quoscumque uentura 
 est, nec debuit nec debebit ei dici: Quare modo? et: Quare 
 sero? quoniam mittentis consilium non est humano ingenio 
 penetrabile. Quod sensit etiam iste, cum dixit, nondum

 
 
 
 receptum hoc donum Dei et nondum in suam notitiam fuisse 
 perlatum. Neque enim propterea uerum non esse iudicauit, 
 quia nondum in fidem suam receptum fuerat uel in notitiam 
 nondum peruenerat. Haec est, inquam, liberandorum credentium 
 uniuersalis uia, de qua fidelis Abraham diuinum accepit 
 oraculum: In semine tuo benedicentur omnes gentes. 
 Qui fuit quidem gente Chaldaeus, sed ut talia promissa perciperet 
 et ex illo propagaretur semen dispositum per angelos 
 in manu Mediatoris, in quo esset ista liberandae animae uniuersalis 
 uia, hoc est omnibus gentibus data, iussus est discedere 
 de terra sua et de cognatione sua et de domo patris sui. 
 Tunc ipse primitus a Chaldaeorum superstitionibus liberatus 
 unum uerum Deum sequendo coluit, cui haec promittenti 
 fideliter credidit. Haec est uniuersalis uia, de qua in sancta 
 prophetia dictum est: Deus misereatur nostri et benedicat 
 nos; inluminet uultum suum super nos et 
 misereatur nostri, ut cognoscamus in terra uiam 
 tuam, in omnibus gentibus salutare tuum. Unde 
 tanto post ex Abrahae semine carne suscepta de ipso ait 
 ipse Saluator: Ego sum uia, ueritas et uita. Haec est 
 uniuersalis uia, de qua tanto ante praedictum est: Erit 
 in nouissimis diebus manifestatus mons domus 
 Domini, paratus super cacumina montium et extolletur 
 super colles, et uenient ad eum uniuersae

 

 
 
 
 gentes et ingredientur nationes multae et dicent: 
 Venite, ascendamus in montem Domini et in domum 
 Dei Iacob; et adnuntiabit nobis uiam suam, et ingrediemur 
 in eam. Ex Sion enim prodiet lex et 
 uerbum Domini ab Hierusalem. Via ergo ista non est 
 unius gentis, sed uniuersarum gentium; et lex uerbumque 
 Domini non in Sion et Hierusalem remansit, sed inde processit, 
 ut se per uniuersa diffunderet. Unde ipse Mediator post 
 resurrectionem suam discipulis trepidantibus ait: Oportebat 
 inpleri quae scripta sunt in lege et prophetis et 
 psalmis de me. Tunc aperuit illis sensum, ut intellegerent 
 scripturas, et dixit eis, quia oportebat 
 Christum pati et resurgere a mortuis tertio die 
 et praedicari in nomine eius paenitentiam et remissionem 
 peccatorum per omnes gentes incipientibus 
 ab Hierusalem. Haec est igitur uniuersalis animae 
 liberandae uia, quam sancti angeli sanctique prophetae prius 
 in paucis hominibus ubi potuerunt Dei gratiam reperientibus 
 et maxime in Hebraea gente, cuius erat ipsa quodam modo 
 sacrata res publica in prophetationem et praenuntiationem 
 ciuitatis Dei ex omnibus gentibus congregandae, et tabernaculo 
 et templo et sacerdotio et sacrificiis significauerunt et eloquiis 
 quibusdam manifestis, plerisque mysticis praedixerunt: praesens 
 autem in carne ipse Mediator et beati eius apostoli iam 
 testamenti noui gratiam reuelantes apertius indicarunt, quae 
 aliquanto occultius superioribus sunt significata temporibus, 
 pro aetatum generis humani distributione, sicut eam Deo 
 sapienti placuit ordinare, mirabilium operum diuinorum, quorum 
 superius pauca iam posui, contestantibus signis. Non 
 enim apparuerunt tantummodo uisiones angelicae et caelestium

 

 
 
 
 ministrorum sola uerba sonuerunt, uerum etiam hominibus 
 Dei uerbo simplicis pietatis agentibus spiritus inmundi de 
 hominum corporibus ac sensibus pulsi sunt, uitia corporis 
 languoresque sanati, fera animalia terrarum et aquarum, uolatilia 
 caeli, ligna, elementa, sidera diuina iussa fecerunt, inferna 
 cesserunt, mortui reuixerunt; exceptis ipsius Saluatoris propriis 
 singularibusque miraculis, maxime natiuitatis et resurrectionis, 
 quorum in uno maternae uirginitatis tantummodo sacramentum, 
 in altero autem etiam eorum, qui in fine resurrecturi 
 sunt, demonstrauit exemplum. Haec uia totum hominem mundat 
 et inmortalitati mortalem ex omnibus quibus constat 
 partibus praeparat. Ut enim non alia purgatio ei parti quaereretur, 
 quam uocat intellectualem Porphyrius, alia ei, quam 
 uocat spiritalem, aliaque ipsi corpori: propterea totum suscepit 
 ueracissimus potentissimusque mundator adque saluator. 
 Praeter hanc uiam, quae, partim cum haec futura praenuntiantur, 
 partim cum facta nuntiantur, numquam generi 
 humano defuit, nemo liberatus est, nemo liberatur, nemo 
 liberabitur. 
 
 Quod autem Porphyrius uniuersalem uiam animae liberandae 
 nondum in suam notitiam historiali cognitione dicit 
 esse perlatam: quid hac historia uel inlustrius inueniri potest, 
 quae uniuersum orbem tanto apice auctoritatis obtinuit, uel 
 fidelius, in qua ita narrantur praeterita, ut futura etiam praedicantur, 
 quorum multa uidemus inpleta, ex quibus ea quae 
 restant sine dubio speremus inplenda? Non enim potest Porphyrius 
 uel quicumque Platonici etiam in hac uia quasi terrenarum 
 rerum et ad uitam istam mortalem pertinentium diuinationem 
 praedictionemque contemnere, quod merito in aliis uaticinationibus 
 et quorumlibet modorum uel artium diuinationibus 
 faciunt. Negant enim haec uel magnorum hominum uel magni

 
 
 
 esse pendenda, et recte. Nam uel inferiorum fiunt praesensione 
 causarum, sicut arte medicinae quibusdam antecedentibus 
 signis plurima euentura ualetudine praeuidentur; uel inmundi 
 daemones sua disposita facta praenuntiant, quorum ius 
 et in mentibus adque cupiditatibus iniquorum ad quaeque 
 congruentia facta ducendis quodam modo sibi uindicant, et 
 in materia infima fragilitatis humanae. Non talia sancti homines 
 in ista uniuersali animarum liberandarum uia gradientes tamquam 
 magna prophetare curarunt, quamuis et ista eos non 
 fugerint et ab eis saepe praedicta sint ad eorum fidem faciendam, 
 quae mortalium sensibus non poterant intimari nec ad 
 experimentum celeri facilitate perduci. Sed alia erant uere 
 magna adque diuina, quae quantum dabatur cognita Dei uoluntate 
 futura nuntiabant. Christus quippe in carne uenturus et 
 quae in illo tam clara perfecta sunt adque in eius nomine 
 inpleta, paenitentia hominum et ad Deum conuersio uoluntatum, 
 remissio peccatorum, gratia iustitiae, fides piorum et 
 per uniuersum orbem in ueram diuinitatem multitudo credentium, 
 culturae simulacrorum daemonumque subuersio et a 
 tentationibus exercitatio, proficientium purgatio et liberatio 
 ab omni malo, iudicii dies, resurrectio mortuorum, societatis 
 inpiorum aeterna damnatio regnumque aeternum gloriosissimae 
 ciuitatis Dei conspectu eius inmortaliter perfruentis in huius 
 uiae scripturis praedicta adque promissa sunt; quorum tam 
 multa inpleta conspicimus, ut recta pietate futura esse cetera 
 confidamus. Huius uiae rectitudinem usque ad Deum uidendum

 
 
 
 eique in aeternum cohaerendum in sanctarum scripturarum 
 qua praedicatur adque adseritur ueritate quicumque non credunt 
 et ob hoc nec intellegunt, obpug*are possunt, sed expugnare 
 non possunt. 
 
 Quapropter in decem istis libris, etsi minus quam nonnullorum 
 de nobis expectabat intentio, tamen quorundam studio, 
 quantum uerus Deus et Dominus adiuuare dignatus est, satisfecimus 
 refutando contradictiones inpiorum, qui conditori 
 sanctae ciuitatis, de qua disputare instituimus, deos suos praeferunt. 
 Quorum decem librorum quinque superiores aduersus 
 eos conscripti sunt, qui propter bona uitae huius deos colendos 
 putant; quinque autem posteriores aduersus eos, qui cultura 
 deorum propter uitam, quae post mortem futura est, seruandum 
 existimant. Deinceps itaque, ut in primo libro polliciti 
 sumus, de duarum ciuitatum, quas in hoc saeculo perplexas 
 diximus inuicemque permixtas, exortu et procursu et debitis 
 finibus quod dicendum arbitror, quantum diuinitus adiuuabor, 
 expediam.

CAPUT I. 
 De ea parte operis, qua duarum ciuitatum, id est caelestis adque terrenae, initia et fines incipient demonstrari. 
 Ciuitatem Dei dicimus, cuius ea scriptura testis est, quae 
 non fortuitis motibus animorum, sed plane summae dispositione 
 prouidentiae super omnes omnium gentium litteras omnia 
 sibi genera ingeniorum humanorum diuina excellens auctoritate

 
 
 
 subiecit. Ibi quippe scriptum est: Gloriosa dicta sunt 
 de te, ciuitas Dei; et in alio psalmo legitur: Magnus 
 Dominus et laudabilis nimis in ciuitate Dei nostri, 
 in monte sancto eius, dilatans exultationes uniuersae 
 terrae; et paulo post in eodem psalmo: Sicut 
 audiuimus, ita et uidimus, in ciuitate domini uirtutum, 
 in ciuitate Dei nostri; Deus fundauit eam 
 in aeternum; item in alio: Fluminis inpetus laetificat 
 ciuitatem Dei, sanctificauit tabernaculum 
 suum Altissimus; Deus in medio eius non commouebitur. 
 His adque huius modi testimoniis, quae omnia 
 commemorare nimis longum est, didicimus esse quandam 
 ciuitatem Dei, cuius ciues esse concupiscimus illo amore, 
 quem nobis illius conditor inspirauit. Huic conditori sanctae 
 ciuitatis ciues terrenae ciuitatis deos suos praeferunt ignorantes 
 eum esse Deum deorum, non deorum falsorum, hoc est 
 inpiorum et superborum, qui eius incommutabili omnibusque 
 communi luce priuati et ob hoc ad quandam egenam potestatem 
 redacti suas quodam modo priuatas potentias consectantur 
 honoresque diuinos a deceptis subditis quaerunt; sed deorum 
 piorum adque sanctorum, qui potius se ipsos uni subdere 
 quam multos sibi, potiusque Deum colere quam pro Deo 
 coli delectantur. Sed huius sanctae ciuitatis inimicis decem 
 superioribus libris, quantum potuimus, domino et rege nostro 
 adiuuante respondimus. Nunc uero quid a me iam expectetur 
 agnoscens meique non inmemor debiti de duarum ciuitatum, 
 terrenae scilicet et caelestis, quas in hoc interim 
 saeculo perplexas quodam modo diximus inuicemque permixtas, 
 exortu et excursu et debitis finibus, quantum ualuero,

 

 
 
 
 disputare eius ipsius domini et regis nostri ubique opitulatione 
 fretus adgrediar, primumque dicam, quem ad modum 
 exordia duarum istarum ciuitatum in angelorum diuersitate 
 praecesserint.

CAPUT II. 
 De cognoscendo Deo, ad cuius notitiam nemo hominum peruenit, nisi per mediatorem Dei et hominum, hominem Christum Iesum. 
 Magnum est et admodum rarum uniuersam creaturam corpoream 
 et incorpoream consideratam conpertamque mutabilem 
 intentione mentis excedere adque ad incommutabilem Dei 
 substantiam peruenire et illic discere ex ipso, quod cunctam 
 naturam, quae non est quod ipse, non fecit nisi ipse. Sic 
 enim Deus cum homine non per aliquam creaturam loquitur 
 corporalem, corporalibus instrepens auribus, ut inter sonantem 
 et audientem aeria spatia uerberentur, neque per eius modi 
 spiritalem, quae corporum similitudinibus figuratur, sicut in 
 somnis uel quo alio tali modo (nam et sic uelut corporis 
 auribus loquitur, quia uelut per corpus loquitur et uelut 
 interposito corporalium locorum interuallo; multum enim similia 
 sunt talia uisa corporibus); sed loquitur ipsa ueritate, 
 si quis sit idoneus ad audiendum mente, non corpore. Ad 
 illud enim hominis ita loquitur, quod in homine ceteris, quibus 
 homo constat, est melius, et quo ipse Deus solus est 
 melior. Cum enim homo rectissime intellegatur uel, si hoc 
 non potest, saltem credatur factus ad imaginem Dei: profecto 
 ea sui parte est propinquior superiori Deo, qua superat

 
 
 
 inferiores suas, quas etiam cum pecoribus communes habet. 
 Sed quia ipsa mens, cui ratio et intellegentia naturaliter inest, 
 uitiis quibusdam tenebrosis et ueteribus inualida est, non 
 solum ad inhaerendum fruendo, uerum etiam ad perferendum 
 incommutabile lumen, donec de die in diem renouata adque 
 sanata fiat tantae felicitatis capax, fide primum fuerat inbuenda 
 adque purganda. In qua ut fidentius ambularet ad ueritatem, 
 ipsa ueritas, Deus Dei filius, homine adsumto, non Deo consumto, 
 eandem constituit et fundauit fidem, ut ad hominis 
 Deum iter esset homini per hominem Deum. Hic est enim 
 mediator Dei et hominum, homo Christus Iesus. Per hoc enim 
 mediator, per quod homo, per hoc et uia. Quoniam si inter 
 eum qui tendit et illud quo tendit uia media est, spes est 
 perueniendi; si autem desit aut. ignoretur qua eundum sit, 
 quid prodest nosse quo eundum sit? Sola est autem aduersus 
 omnes errores uia munitissima, ut idem ipse sit Deus et 
 homo; quo itur Deus, qua itur homo.

CAPUT III 
 De auctoritate canonicae scripturae diuino spiritu conditae. 
 Hic prius per prophetas, deinde per se ipsum, postea per 
 apostolos, quantum satis esse iudicauit, locutus etiam scripturam 
 condidit, quae canonica nominatur, eminentissimae auctoritatis, 
 cui fidem habemus de his rebus, quas ignorare non 
 expedit nec per nos ipsos nosse idonei sumus. Nam si ea 
 sciri possunt testibus nobis, quae remota non sunt a sensibus 
 nostris siue interioribus siue etiam exterioribus (unde et praesentia 
 nuncupantur, quod ita ea dicimus esse prae sensibus,

 

 

 
 
 
 sicut prae oculis quae praesto sunt oculis): profecto ea, quae 
 remota sunt a sensibus nostris, quoniam nostro testimonio 
 scire non possumus, de his alios testes requirimus eisque 
 credimus, a quorum sensibus remota esse uel fuisse non credimus. 
 Sicut ergo de uisibilibus, quae non uidimus, eis credimus, 
 qui uiderunt, adque ita de ceteris, quae ad suum quemque 
 sensum corporis pertinent: ita de his, quae animo ac 
 mente sentiuntur (quia et ipse rectissime dicitur sensus, unde 
 et sententia uocabulum accepit), hoc est de inuisibilibus quae 
 a nostro sensu interiore remota sunt, his nos oportet credere, 
 qui haec in illo incorporeo lumine disposita didicerunt uel 
 manentia contuentur.

CAPUT IIII. 
 De conditione mundi, quae nec intemporalis sit. nec nouo Dei ordinata consilio, quasi postea uoluerit, quod ante noluerat. 
 Visibilium omnium maximus mundus est, inuisibilium omnium 
 maximus Deus est. Sed mundum esse conspicimus, 
 Deum esse credimus. Quod autem Deus fecerit mundum, 
 nulli tutius credimus quam ipsi Deo. Ubi eum audiuimus? 
 Nusquam interim nos melius quam in scripturis sanctis, ubi 
 dixit propheta eius: In principio fecit Deus caelum 
 et terram. Numquidnam ibi fuit iste propheta, quando fecit 
 Deus caelum et terram? Non; sed ibi fuit sapientia Dei, per 
 quam facta sunt omnia, quae in animas sanctas etiam se 
 transferens amicos Dei et prophetas constituit eisque opera

 

 
 
 
 sua sine strepitu intus enarrat. Loquuntur eis quoque angeli 
 Dei, qui semper uident faciem Patris uoluntatemque eius 
 quibus oportet adnuntiant. Ex his unus erat iste propheta, 
 qui dixit et scripsit: In principio fecit Deus caelum 
 et terram. Qui tam idoneus testis est, per quem Deo 
 credendum sit, ut eodem spiritu Dei, quo haec sibi reuelata 
 cognouit, etiam ipsam fidem nostram futuram tanto ante 
 praedixerit. 
 
 Sed quid placuit aeterno Deo tunc facere caelum et terram, 
 quae antea non fecisset? Qui hoc dicunt, si mundum aeternum 
 sine ullo initio et ideo nec a Deo factum uideri uolunt, 
 nimis auersi sunt a ueritate et letali morbo inpietatis insaniunt. 
 Exceptis enim propheticis uocibus mundus ipse ordinatissima 
 sua mutabilitate et mobilitate et uisibilium omnium 
 pulcherrima specie quodam modo tacitus et factum se esse 
 et non nisi a Deo ineffabiliter adque inuisibiliter magno et 
 ineffabiliter adque inuisibiliter pulchro fieri se potuisse proclamat. 
 Qui autem a Deo quidem factum fatentur, non tamen 
 eum temporis uolunt habere sed suae creationis initium, ut 
 modo quodam uix intellegibili semper sit factus, dicunt quidem 
 aliquid, unde sibi Deum uidentur uelut a fortuita temeritate 
 defendere, ne subito illi uenisse credatur in mentem, 
 quod numquam ante uenisset, facere mundum, et accidisse 
 illi nouam uoluntatem, cum in nullo sit omnino mutabilis; 
 sed non uideo quo modo eis possit in ceteris rebus ratio ista 
 subsistere maximeque in anima, quam si Deo coaeternam esse 
 contenderint, unde illi acciderit noua miseria, quae numquam

 

 

 
 
 
 antea per aeternum, nullo modo poterunt explicare. Si enim alternasse 
 semper eius miseriam et beatitudinem dixerint, necesse 
 est dicant etiam semper alternaturam; unde illa eos sequetur 
 absurditas, ut etiam cum beata dicitur in hoc utique non sit 
 beata, si futuram suam miseriam et turpitudinem praeuidet; 
 si autem non praeuidet nec se turpem ac miseram fore, sed 
 beatam semper existimat, falsa opinione sit beata; quo dici 
 stultius nihil potest. Si autem semper quidem per saecula 
 retro infinita cum beatitudine alternasse animae miseriam 
 putant, sed nunc iam de cetero, cum fuerit liberata, ad miseriam 
 non esse redituram, nihilo minus conuincuntur numquam 
 eam fuisse uere beatam, sed deinceps esse incipere noua quadam 
 nec fallaci beatitudine; ac per hoc fatebuntur accidere 
 illi aliquid noui, et hoc magnum adque praeclarum, quod 
 numquam retro per aeternitatem accidisset. Cuius nouitatis 
 causam si Deum negabunt in aeterno habuisse consilio, simul 
 eum negabunt beatitudinis eius auctorem, quod nefandae inpietatis 
 est; si autem dicent etiam ipsum nouo consilio excogitasse, 
 ut de cetero sit anima in aeternum beata, quo modo 
 eum alienum ab ea, quae illis quoque displicet, mutabilitate 
 monstrabunt? Porro si ex tempore creatam, sed nullo ulterius 
 tempore perituram, tamquam numerum, habere initium, sed 
 non habere finem fatentur, et ideo semel expertam miserias, 
 si ab eis fuerit liberata, numquam miseram postea futuram: 
 non utique dubitabunt hoc fieri manente incommutabilitate 
 consilii Dei. Sic ergo credant et mundum ex tempore fieri 
 potuisse, nec tamen ideo Deum in eo faciendo aeternum consilium 
 uoluntatemque mutasse.

CAPUT V. 
 Tam non esse cogitandum de infinitis temporum spatiis ante mundum, quam nec de infinitis locorum spatiis extra mundum, quia, sicut nulla ante ipsum sunt tempora, ita nulla extra ipsum sunt loca. 
 Deinde uidendum est, isti, qui Deum conditorem mundi 
 esse consentiunt et tamen quaerunt de mundi tempore quid 
 respondeamus, quid ipsi respondeant de mundi loco. Ita enim 
 quaeritur, quur potius tunc et non antea factus sit, quem ad 
 modum quaeri potest, quur hic potius ubi est et non alibi. 
 Nam si infinita spatia temporis ante mundum cogitant, in 
 quibus eis non uidetur Deus ab opere cessare potuisse, similiter. 
 cogitent extra mundum infinita spatia locorum, in quibus 
 si quisquam dicat non potuisse uacare Omnipotentem, nonne 
 consequens erit, ut innumerabiles mundos cum Epicuro somniare 
 cogantur (ea tantum differentia, quod eos ille fortuitis 
 motibus atomorum gigni adserit et resolui, isti autem opere 
 Dei factos dicturi sunt), si eum per interminabilem inmensitatem 
 locorum extra mundum circumquaque patentium uacare 
 noluerint, nec eosdem mundos, quod etiam de isto sentiunt, 
 ulla causa posse dissolui? Cum his enim agimus, qui et Deum 
 incorporeum et omnium naturarum, quae non sunt quod ipse, 
 creatorem nobiscum sentiunt; alios autem nimis indignum 
 est ad istam disputationem religionis admittere, maxime quod 
 aput eos, qui multis dis sacrorum obsequium deferendum 
 putant, isti philosophos ceteros nobilitate adque auctoritate 
 uicerunt, non ob aliud, nisi quia longo quidem interuallo, 
 uerum tamen reliquis propinquiores sunt ueritati. An forte

 
 
 
 substantiam Dei, quam nec includunt nec determinant nec 
 distendunt loco, sed eam, sicut de Deo sentire dignum est, 
 fatentur incorporea praesentia ubique totam, a tantis locorum 
 extra mundum spatiis absentem esse dicturi sunt, et uno tantum 
 adque in conparationem illius infinitatis tam exiguo loco, 
 in quo mundus est, occupatam? Non opinor eos in haec 
 uaniloquia progressuros. Cum igitur unum mundum ingenti 
 quidem mole corporea, finitum tamen et loco suo determinatum 
 et operante Deo factum esse dicant: quod respondent 
 de infinitis extra mundum locis, quur in eis ab opere Deus 
 cesset, hoc sibi respondeant de infinitis ante mundum temporibus, 
 quur in eis ab opere Deus cessauerit. Et sicut 
 non est consequens, ut fortuito potius quam ratione diuina 
 Deus non alio, sed isto in quo est loco mundum constituerit, 
 cum pariter infinitis ubique patentibus nullo excellentiore 
 merito posset hic eligi, quamuis eandem diuinam rationem, 
 qua id factum est, nulla possit humana conprehendere: ita 
 non est consequens, ut Deo aliquid existimemus accidisse 
 fortuitum, quod illo potius quam anteriore tempore condidit 
 mundum, cum aequaliter anteriora tempora per infinitum retro 
 spatium praeterissent nec fuisset aliqua differentia, unde tempus 
 tempori eligendo praeponeretur. Quod si dicunt inanes esse 
 hominum cogitationes, quibus infinita imaginantur loca, cum 
 locus nullus sit praeter mundum, respondetur eis isto modo: 
 inaniter homines cogitare praeterita tempora uacationis Dei, 
 cum tempus nullum sit ante mundum.

CAPUT VI. 
 Creationis mundi et temporum unum esse principium nec aliud alio praeueniri. 
 Si enim recte discernuntur aeternitas et tempus, quod 
 tempus sine aliqua mobili mutabilitate non est, in aeternitate 
 autem nulla mutatio est: quis non uideat, quod tempora non 
 fuissent, nisi creatura fieret, quae aliquid aliqua motione 
 mutaret, cuius motionis et mutationis cum aliud adque aliud, 
 quae simul esse non possunt, cedit adque succedit, in breuioribus 
 uel productioribus morarum interuallis tempus sequeretur? Cum 
 igitur Deus, in cuius aeternitate nulla est omnino mutatio, creator 
 sit temporum et ordinator: quo modo dicatur post temporum 
 spatia mundum creasse non uideo, nisi dicatur ante mundum 
 iam aliquam fuisse creaturam, cuius motibus tempora currerent. 
 Porro si litterae sacrae maximeque ueraces ita dicunt, 
 in principio fecisse Deum caelum et terram, ut nihil antea 
 fecisse intellegatur, quia hoc potius in principio fecisse diceretur, 
 si quid fecisset ante cetera cuncta quae fecit: procul 
 dubio non est mundus factus in tempore, sed cum tempore. 
 Quod enim fit in tempore, et post aliquod fit et ante aliquod 
 tempus; post id quod praeteritum est, ante id quod futurum 
 est; nullum autem posset esse praeteritum, quia nulla erat 
 creatura, cuius mutabilibus motibus ageretur. Cum tempore 
 autem factus est mundus, si in eius conditione factus est 
 mutabilis motus, sicut uidetur se habere etiam ordo ille 
 primorum sex uel septem dierum, in quibus et mane et 
 uespera nominantur, donec omnia, quae his diebus Deus 
 fecit, sexto perficiantur die septimoque in magno mysterio 
 Dei uacatio commendetur. Qui dies cuius modi sint, aut

 
 
 
 perdifficile nobis aut etiam inpossibile est cogitare, quanto 
 magis dicere.

CAPUT VII. 
 De qualitate primorum dierum, qui etiam antequam sol fieret uesperam et mane traduntur habuisse. 
 Videmus quippe istos dies notos non habere uesperam nisi 
 de solis occasu nec mane nisi de solis exortu; illorum autem 
 priores tres dies sine sole peracti sunt, qui die quarto factus 
 refertur. Et primitus quidem lux uerbo Dei facta adque inter 
 ipsam et tenebras Deus separasse narratur et eandem lucem 
 uocasse diem, tenebras autem noctem; sed qualis illa sit lux 
 et quo alternante motu qualemque uesperam et mane fecerit, 
 remotum est a sensibus nostris, nec ita ut est intellegi a 
 nobis potest, quod tamen sine ulla haesitatione credendum 
 est. Aut enim aliqua lux corporea ■ est, siue in superioribus 
 mundi partibus longe a conspectibus nostris siue unde sol 
 postmodum accensus est; aut lucis nomine significata est 
 sancta ciuitas in sanctis angelis et spiritibus beatis, de qua 
 dicit apostolus: Quae sursum est Hierusalem, mater 
 nostra aeterna in caelis; ait quippe et alio loco: Omnes 
 enim uos filii lucis estis et filii diei; non sumus 
 noctis neque tenebrarum; si tamen et uesperam diei 
 huius et mane aliquatenus congruenter intellegere ualeamus. 
 Quoniam scientia creaturae in conparationem scientiae Creatoris 
 quodam modo uesperascit, itemque lucescit et mane fit, 
 cum et ipsa refertur ad laudem dilectionemque Creatoris; nec 
 in noctem uergitur, ubi non Creator creaturae dilectione

 

 
 
 
 relinquitur. Denique scriptura cum illos dies dinumeraret ex ordine, 
 nusquam interposuit uocabulum noctis. Non enim ait alicubi: 
 Facta est nox; sed: Facta est uespera et factum est 
 mane dies unus. Ita dies secundus et ceteri. Cognitio 
 quippe creaturae in se ipsa decoloratior est, ut ita dicam, 
 quam cum in Dei sapientia cognoscitur, uelut in arte qua 
 facta est. Ideo uespera quam nox congruentius dici potest; 
 quae tamen, ut dixi, cum ad laudandum et ad amandum refertur 
 Creatorem, recurrit in mane. Et hoc cum facit in cognitione 
 sui ipsius, dies unus est; cum in cognitione firmamenti, quod 
 inter aquas inferiores et superiores caelum appellatum est, 
 dies secundus; cum in cognitione terrae ac maris omniumque 
 gignentium, quae radicibus continuata sunt terrae, dies tertius; 
 cum in cognitione luminarium maioris et minoris omniumque 
 siderum, dies quartus; cum in cognitione omnium ex aquis 
 animalium natatilium adque uolatilium, dies quintus; cum in 
 cognitione omnium animalium terrenorum adque ipsius hominis, 
 dies sextus.

CAPUT VIII. 
 Quae qualisque intellegenda sit Dei requies, qua post opera sex dierum requieuit in septimo. 
 Cum uero in die septimo requiescit Deus ab omnibus operibus 
 suis et sanctificat eum, nequaquam est accipiendum 
 pueriliter, tamquam Deus laborauerit operando, qui dixit et 
 facta sunt uerbo intellegibili et sempiterno, non sonabili et

 

 
 
 
 temporali. Sed requies Dei requiem significat eorum qui 
 requiescunt in Deo, sicut laetitia domus laetitiam significat 
 eorum, qui laetantur in domo, etiamsi non eos domus ipsa, 
 sed alia res aliqua laetos facit. Quanto magis, si eadem domus 
 pulchritudine sua faciat laetos habitatores, ut non solum eo 
 loquendi modo laeta dicatur, quo significamus per id quod 
 continet id quod continetur (sicut theatra plaudunt, prata 
 mugiunt, cum in illis homines plaudunt, in his boues mugiunt); 
 sed etiam illo, quo significatur per efficientem id quod 
 efficitur; sicut laeta epistula dicitur, significans eorum laetitiam, 
 quos legentes efficit laetos. Conuenientissime itaque, 
 cum Deum requieuisse prophetica narrat auctoritas, significatur 
 requies eorum, qui in illo requiescunt et quos facit ipse 
 requiescere; hoc etiam hominibus, quibus loquitur et propter 
 quos utique conscripta est, promittente prophetia, quod etiam 
 ipsi post bona opera, quae in eis et per eos operatur Deus, 
 si ad illum prius in ista uita per fidem quodam modo 
 accesserint, in illo habebunt requiem sempiternam. Hoc 
 enim et sabbati uacatione ex praecepto legis in uetere Dei 
 populo figuratum est, unde suo loco diligentius arbitror disserendum.

CAPUT VIIII. 
 De angelorum conditione quid secundum diuina testimonia sentiendum sit. 
 Nunc, quoniam de sanctae ciuitatis exortu dicere institui 
 et prius quod ad sanctos angelos adtinet dicendum putaui, 
 quae huius ciuitatis et magna pars est et eo beatior, quod 
 numquam peregrinata, quae hinc diuina testimonia subpetant, 
 quantum satis uidebitur, Deo largiente explicare curabo. Ubi

 
 
 
 de mundi constitutione sacrae litterae loquuntur, non euidenter 
 dicitur, utrum uel quo ordine creati sint angeli; sed si praetermissi 
 non sunt, uel caeli nomine, ubi dictum est: In principio 
 fecit Deus caelum et terram, uel potius lucis 
 huius, de qua loquor, significati sunt. Non autem esse praetermissos 
 hinc existimo, quod scriptum est, requieuisse Deum 
 in die septimo ab omnibus operibus suis quae fecit, cum liber 
 ipse ita sit exorsus: In principio fecit Deus caelum. 
 et terram, ut ante caelum et terram nihil aliud fecisse 
 uideatur. Cum ergo a caelo et terra coeperit, adque ipsa terra, 
 quam primitus fecit, sicut scriptura consequenter eloquitur, 
 inuisibilis et incomposita nondumque luce facta utique tenebrae 
 fuerint super abyssum, id est super quandam terrae et 
 aquae indistinctam confusionem (ubi enim lux non est, tenebrae 
 sint necesse est); deinde si omnia creando disposita sunt, quae 
 per sex dies consummata narrantur: quo modo angeli praetermitterentur, 
 tamquam non essent in operibus Dei, a quibus 
 in die septimo requieuit? Opus autem Dei esse angelos hic 
 quidem etsi non praetermissum, non tamen euidenter expressum 
 est; sed alibi hoc sancta scriptura clarissima uoce testatur. 
 Nam et in hymno trium in camino uirorum cum praedictum 
 esset: Benedicite omnia opera Domini Dominum, in 
 executione eorundem operum etiam angeli nominati sunt: et 
 in psalmo canitur: Laudate Dominum de caelis, laudate 
 eum in excelsis; laudate eum omnes angeli 
 eius, laudate eum omnes uirtutes eius; laudate

 

 
 
 
 eum sol et luna, laudate eum omnes stellae et 
 lumen; laudate eum caeli caelorum, et aquae, quae 
 super caelos sunt, laudent nomen Domini; quoniam 
 ipse dixit, et facta sunt; ipse mandauit, et creata 
 sunt. Etiam hic apertissime a Deo factos esse angelos diuinitus 
 dictum est. cum eis inter cetera caelestia commemoratis 
 infertur ad omnia: Ipse dixit, et facta sunt. Quis porro 
 audebit opinari post omnia ista, quae sex diebus enumerata 
 sunt, angelos factos? Sed etsi quisquam ita desipit, redarguit 
 istam uanitatem illa scriptura paris auctoritatis, ubi Deus 
 dicit: Quando facta sunt sidera, laudauerunt me 
 uoce magna omnes angeli mei. Iam ergo erant angeli, 
 quando facta sunt sidera. Facta sunt autem quarto die. Numquidnam 
 ergo die tertio factos esse dicemus? Absit. In promtu 
 est enim, quid illo die factum sit. Ab aquis utique terra 
 discreta est et distinctas sui generis species duo ista elementa 
 sumserunt et produxit terra quidquid ei radicitus inhaeret. 
 Numquidnam secundo? Ne hoc quidem. Tunc enim firmamentum 
 factum est inter aquas superiores et inferiores caelumque 
 appellatum est; in quo firmamento quarto die facta sunt 
 sidera. Nimirum ergo si ad istorum dierum opera Dei pertinent 
 angeli, ipsi sunt illa lux, quae diei nomen accepit. 
 cuius unitas ut commendaretur, non est dictus dies primus, 
 sed dies unus. Nec alius est dies secundus aut tertius aut 
 ceteri; sed idem ipse unus ad inplendum senarium uel septenarium 
 numerum repetitus est propter senariam uel septenariam 
 cognitionem; senariam scilicet operum, quae fecit Deus, 
 et septenariam quietis Dei. Cum enim dixit Deus: Fiat lux, 
 et facta est lux, si recte in hac luce creatio intellegitur

 

 
 
 
 angelorum, profecto facti sunt participes lucis aeternae, quod 
 est ipsa incommutabilis sapientia Dei, per quam facta sunt 
 omnia, quem dicimus unigenitum Dei filium; ut ea luce inluminati, 
 qua creati, fierent lux et uocarentur dies participatione 
 incommutabilis lucis et diei, quod est uerbum Dei, 
 per quod et ipsi et omnia facta sunt. Lumen quippe uerum, 
 quod inluminat omnem hominem uenientem in hunc 
 mundum, hoc inluminat et omnem angelum mundum, ut sit 
 lux non in se ipso, sed in Deo; a quo si auertitur angelus. 
 fit inmundus; sicut sunt omnes, qui uocantur inmundi spiritus, 
 nec iam lux in Domino, sed in se ipsis tenebrae, priuati participatione 
 lucis aeternae. Mali enim nulla natura est; sed 
 amissio boni mali nomen accepit.

CAPUT X. 
 De simplici et incommutabili trinitate Dei Patris et Dei Filii et Dei Spiritus sancti, unius Dei, cui non est aliud qualitas aliudque substantia. 
 Est itaque bonum solum simplex et ob hoc solum incommutabile, 
 quod est Deus. Ab hoc bono creata sunt omnia 
 bona, sed non simplicia et ob hoc mutabilia. Creata sane, inquam, 
 id est facta, non genita. Quod enim de simplici bono 
 genitum est, pariter simplex est et hoc est quod illud de quo 
 genitum est; quae duo Patrem et Filium dicimus; et utrumque 
 hoc cum spiritu suo unus Deus est; qui spiritus Patris 
 et Filii Spiritus sanctus propria quadam notione huius nominis 
 in sacris litteris nuncupatur. Alius est autem quam Pater et

 

 
 
 
 Filius, quia nec Pater est nec Filius; sed \'alius\' dixi, non 
 ‛aliud\', quia et hoc pariter simplex pariterque incommutabile 
 bonum est et coaeternum. Et haec trinitas unus est Deus; 
 nec ideo non simplex, quia trinitas. Neque enim propter hoc 
 naturam istam boni simplicem dicimus, quia Pater in ea solus 
 aut solus Filius aut solus Spiritus sanctus, aut uero sola est 
 ista nominis trinitas sine subsistentia personarum, sicut Sabelliani 
 haeretici putauerunt; sed ideo simplex dicitur, quoniam 
 quod habet hoc est, excepto quod relatiue quaeque persona 
 ad alteram dicitur. Nam utique Pater habet Filium, nec tamen 
 ipse est Filius [et Filius habet Patrem, nec tamen ipse est 
 Pater]. In quo ergo ad semet ipsum dicitur, non ad alterum, 
 hoc est quod habet; sicut ad se ipsum dicitur uiuus habendo 
 utique uitam, et eadem uita ipse est. 
 
 Propter hoc utique natura dicitur simplex, cui non sit aliquid 
 habere, quod uel possit amittere; uel aliud sit habens, 
 aliud quod habet; sicut uas aliquem liquorem aut corpus 
 colorem aut aer lucem siue feruorem aut anima sapientiam. 
 Nihil enim horum est id quod habet; nam neque uas liquor 
 est, nec corpus color, nec aer lux siue feruor, neque anima 
 sapientia eat. Hinc est quod etiam priuari possunt rebus 
 quas habent, et in alios habitus uel qualitates uerti adque 
 mutari, ut et uas euacuetur umore quo plenum est, et corpus 
 decoloretur et aer tenebrescat siue frigescat et anima desipiat. 
 Sed etsi sit corpus incorruptibile, quale sanctis in resurrectione 
 promittitur, habet quidem ipsius incorruptionis inamissibilem 
 qualitatem, sed manente substantia corporali non hoc est, 
 quod ipsa incorruptio. Nam illa etiam per singulas partes

 
 
 
 corporis tota est nec alibi maior, alibi minor; neque enim 
 ulla pars est incorruptior quam altera; corpus uero ipsum 
 maius est in toto quam in parte; et cum aliqua pars est in 
 eo amplior, alia minor, non ea quae amplior est incorruptior 
 quam ea quae minor. Aliud est itaque corpus, quod non ubique 
 sui totum est, alia incorruptio, quae ubique eius tota est, 
 quia omnis pars incorruptibilis corporis etiam ceteris inaequalis 
 aequaliter incorrupta est. Neque enim uerbi gratia, quia digitus 
 minor est quam tota manus, ideo incorruptibilior manus 
 quam digitus. Ita cum sint inaequales manus et digitus, 
 aequalis est tamen incorruptibilitas manus et digiti. Ac per 
 hoc quamuis a corpore incorruptibili inseparabilis incorruptibilitas 
 sit, aliud est tamen substantia, qua corpus dicitur, 
 aliud qualitas eius, qua incorruptibile nuncupatur. Et ideo 
 etiam sic non hoc est quod habet. Anima quoque ipsa, etiamsi 
 semper sit sapiens, sicut erit cum liberabitur in aeternum, 
 participatione tamen incommutabilis sapientiae sapiens erit, 
 quae non est quod ipsa. Neque enim si aer infusa luce numquam 
 deseratur, ideo non aliud est ipse, aliud lux qua inluminatur. 
 Neque hoc ita dixerim, quasi aer sit anima, quod putauerunt 
 quidam qui non potuerunt incorpoream cogitare naturam. Sed 
 habent haec ad illa etiam in magna disparilitate quandam 
 similitudinem, ut non inconuenienter dicatur sic inluminari 
 animam incorpoream luce incorporea simplicis sapientiae Dei, 
 sicut inluminatur aeris corpus luce corporea; et sicut aer 
 tenebrescit ista luce desertus (nam nihil sunt aliud quae 
 dicuntur locorum quorumcumque corporalium tenebrae quam 
 aer carens luce), ita tenebrescere animam sapientiae luce 
 priuatam.

 
 
 
 
 Secundum hoc ergo dicuntur illa simplicia, quae principaliter 
 uereque diuina sunt, quod non aliud est in eis qualitas, 
 aliud substantia, nec aliorum participatione uel diuina uel 
 sapientia uel beata sunt. Ceterum dictus est in scripturis 
 sanctis Spiritus sapientiae multiplex, eo quod multa in sese 
 habeat; sed quae habet, haec et est, et ea omnia unus est. 
 Neque enim multae, sed una sapientia est, in qua sunt infiniti 
 quidam eique finiti thensauri rerum intellegibilium, in quibus 
 
 sunt omnes inuisibiles adque incommutabiles rationes rerum 
 etiam uisibilium et mutabilium, quae. per ipsam factae sunt. 
 Quoniam Deus non aliquid nesciens fecit, quod nec de quolibet 
 homine artifice recte dici potest; porro si sciens fecit omnia, 
 ea utique fecit quae nouerat. Ex quo occurrit animo quiddam 
 mirum, sed tamen uerum, quod iste mundus nobis notus 
 esse non posset, nisi esset; Deo autem nisi notus esset, esse 
 
 non posset._,

CAPUT XI. 
 An eius beatitudinis, quam sancti angeli ab initio sui semper habuerunt, etiam illos spiritus, qui in ueritate non steterunt, participes fuisse credendum sit. 
 Quae cum ita sint, nullo modo quidem secundum spatium 
 aliquod temporis prius erant spiritus illi tenebrae, quos angelos 
 dicimus; sed simul ut facti sunt, lux facti sunt; non 
 tamen tantum ita creati, ut quoquo modo essent et quoquo 
 modo uiuerent; sed etiam inluminati, ut sapienter beateque 
 uiuerent. Ab hac inluminatione auersi quidam angeli non 
 obtinuerunt excellentiam sapientis beataeque uitae. quae procul

 

 
 
 
 dubio non nisi aeterna est aeternitatisque suae certa adque 
 secura; sed rationalem uitam licet insipientem sic habent, 
 ut eam non possint amittere, nec si uelint. Quatenus autem, 
 antequam peccassent, illius sapientiae fuerint participes, definire 
 quis potest? In eius tamen participatione aequales fuisse istos 
 illis, qui propterea uere pleneque beati sunt, quoniam nequaquam 
 de suae beatitudinis aeternitate falluntur, quo modo 
 dicturi sumus? quando quidem si aequales in ea fuissent, 
 etiam isti in eius aeternitate mansissent pariter beati, quia 
 pariter certi. Neque enim sicut uita, quamdiucumque fuerit, 
 ita aeterna uita ueraciter dici poterit, si finem habitura sit; 
 si quidem uita tantummodo uiuendo, aeterna uero finem non 
 habendo nominata est. Quapropter quamuis non, quidquid 
 aeternum, continuo beatum sit (dicitur enim etiam poenalis 
 ignis aeternus): tamen si uere perfecteque beata uita non nisi 
 aeterna est, non erat talis istorum, quandoque desitura et 
 propterea non aeterna, siue id scirent, siue nescientes aliud 
 putarent; quia scientes timor, nescientes error beatos esse 
 utique non sinebat. Si autem hoc ita nesciebant, ut falsis incertisue 
 non fiderent, sed utrum sempiternum an quandoque 
 finem habiturum esset bonum suum, in neutram partem firma 
 adsensione ferrentur: ipsa de tanta felicitate cunctatio eam 
 beatae uitae plenitudinem, quam in sanctis angelis esse credimus, 
 non habebat. Neque enim beatae uitae uocabulum ita 
 contrahimus ad quasdam significationis angustias, ut solum 
 Deum dicamus beatum; qui tamen uere ita beatus est, ut 
 maior beatitudo esse non possit, in cuius conparatione, quod 
 angeli beati sunt summa quadam sua beatitudine, quanta esse 
 in angelis potest, quid aut quantum est?

CAPUT XII. 
 De conparatione beatitudinis iustorum necdum obtinentium promissionis diuinae praemium et primorum in paradiso hominum ante peccatum. 
 Nec ipsos tantum, quod adtinet ad rationalem uel intellectualem 
 creaturam, beatos nuncupandos putamus. Quis enim 
 primos illos homines in paradiso negare audeat beatos fuisse 
 ante peccatum, quamuis sua beatitudo quam diuturna uel 
 utrum aeterna esset incertos (esset autem aeterna, nisi peccassent), 
 cum hodie non inpudenter beatos uocemus, quos uidemus 
 iuste ac pie cum spe futurae inmortalitatis hanc uitam 
 ducere sine crimine uastante conscientiam, facile inpetrantes 
 peccatis huius infirmitatis diuinam misericordiam. Qui licet 
 de suae perseuerantiae praemio certi sint, de ipsa tamen 
 perseuerantia sua reperiuntur incerti. Quis enim hominum se 
 in actione prouectuque iustitiae perseueraturum usque in 
 finem sciat, nisi aliqua reuelatione ab illo fiat certus, qui de 
 hac re iusto latentique iudicio non omnes instruit, sed neminem 
 fallit? Quantum itaque pertinet ad delectationem praesentis 
 boni, beatior erat primus homo in paradiso, quam quilibet 
 iustus in hac infirmitate mortali; quantum autem ad 
 spem futuri, beatior quilibet in quibuslibet cruciatibus corporis, 
 cui non opinione, sed certa ueritate manifestum est, 
 sine fine se habiturum omni molestia carentem societatem 
 angelorum in participatione summi Dei, quam erat ille homo 
 sui casus incertus in magna illa felicitate paradisi.

CAPUT XIII. 
 An ita unius felicitatis omnes angeli sint creati, ut neque lapsuros se possent nosse qui lapsi sunt, et post ruinam labentium perseuerantiae suae praescientiam acceperint qui steterunt. 
 Quocirca cuiuis iam non difficulter occurrit utroque coniuncto 
 effici beatitudinem, quam recto proposito intellectualis 
 natura desiderat, hoc est, ut et bono incommutabili, quod 
 Deus est, sine ulla molestia perfruatur et in eo se in aeternum 
 esse mansurum nec ulla dubitatione cunctetur nec ullo 
 errore fallatur. Hanc habere angelos lucis pia fide credimus; 
 hanc nec antequam caderent habuisse angelos peccatores, qui 
 sua prauitate illa luce priuati sunt, consequenti ratione colligimus; 
 habuisse tamen aliquam, etsi non praesciam, beatitudinem, 
 si uitam egerunt ante peccatum, profecto credendi 
 sunt. Aut si durum uidetur, quando facti sunt angeli, alios 
 credere ita factos ut non acciperent praescientiam uel perseuerantiae 
 uel casus sui, alios autem ita ut ueritate certissima 
 aeternitatem suae beatitudinis nossent, sed aequalis felicitatis 
 omnes ab initio creati sunt, et ita fuerunt, donec isti, qui 
 nunc mali sunt, ab illo bonitatis lumine sua uoluntate cecidissent: 
 procul dubio multo est durius nunc putare angelos 
 sanctos aeternae suae beatitudinis incertos, et ipsos de semet 
 ipsis ignorare, quod nos de illis per scripturas sanctas nosse 
 potuimus. Quis enim catholicus Christianus ignorat nullum 
 nouum diabolum ex bonis angelis ulterius futurum, sicut nec 
 istum in societatem bonorum angelorum ulterius rediturum? 
 Veritas quippe in euangelio sanctis fidelibusque promittit,

 

 
 
 
 quod erunt aequales angelis Dei; quibus etiam promittitur, 
 quod ibunt in uitam aeternam. Porro autem si nos certi 
 sumus numquam nos ex illa inmortali felicitate casuros, illi 
 uero si certi non sunt, iam potiores, non aequales eis erimus. 
 Sed quia nequaquam Veritas fallit et aequales eis erimus, 
 profecto etiam ipsi certi sunt suae felicitatis aeternae. Cuius 
 illi alii quia certi non fuerunt (non enim erat eorum aeterna 
 felicitas cuius certi essent, quae finem fuerat habitura), restat, 
 ut aut inpares fuerint, aut, si pares fuerunt, post istorum 
 ruinam illis certa scientia suae sempiternae felicitatis accesserit. 
 Nisi forte quis dicat id, quod Dominus ait de diabolo 
 in euangelio: Ille homicida erat ab initio et in ueritate 
 non stetit, sic esse accipiendum, ut non solum homicida 
 fuerit ab initio, id est initio humani generis, ex quo utique 
 homo factus est, quem decipiendo posset occidere, uerum etiam 
 ab initio suae conditionis in ueritate non steterit et ideo 
 numquam beatus cum sanctis angelis fuerit, suo recusans 
 esse subditus creatori et sua per superbiam uelut priuata 
 potestate laetatus, ac per hoc falsus et fallax, quia nec quisquam 
 potestatem Omnipotentis euadit, et qui per piam subiectionem 
 noluit tenere quod uere est, adfectat per superbam 
 elationem simulare quod non est, ut sic intellegatur etiam 
 quod beatus Iohannes apostolus ait: Ab initio diabolus 
 peccat, hoc est, ex quo creatus est, iustitiam recusauit, quam 
 nisi pia Deoque subdita uoluntas habere non posset. Huic 
 sententiae quisquis adquiescit, non cum illis haereticis sapit. 
 id est Manichaeis, et si quae aliae pestes ita sentiunt, quod

 

 
 
 
 suam quandam propriam tamquam ex aduerso quodam principio 
 diabolus habeat naturam mali; qui tanta uanitate desipiunt, 
 ut, cum uerba ista euangelica in auctoritate nobiscum habeant, 
 non adtendant non dixisse Dominum: A ueritate alienus fuit; 
 sed: In ueritate non stetit, ubi a ueritate lapsum intellegi 
 uoluit, in qua utique si stetisset, eius particeps factus 
 beatus cum sanctis angelis permaneret.

CAPUT XIIII. 
 Quo genere locutionis dictum sit de diabolo, quod in ueritate non steterit, quia ueritas non est in eo. 
 Subiecit autem indicium, quasi quaesissemus, unde ostendatur, 
 quod in ueritate non steterit, adque ait: Quia non 
 est ueritas in eo. Esset autem in eo, si in illa stetisset. 
 Locutione autem dictum est minus usitata. Sic enim uidetur 
 sonare: In ueritate non stetit, quia ueritas non est 
 in eo, tamquam ea sit causa, ut in ueritate non steterit, 
 quod in eo ueritas non sit; cum potius ea sit causa, ut in 
 eo ueritas non sit, quod in ueritate non stetit. Ista locutio 
 est et in psalmo: Ego clamaui, quoniam exaudisti 
 me Deus; cum dicendum fuisse uideatur: Exaudisti me 
 Deus, quoniam clamaui. Sed cum dixisset: \'Ego clamaui*, 
 tamquam ab eo quaereretur, unde se clamasse monstraret, 
 ab effectu exauditionis Dei clamoris sui ostendit affectum; 
 tamquam diceret: \'Hinc ostendo clamasse me, quoniam exaudisti 
 me.\'

CAPUT XV. 
 Quid sentiendum sit de eo, quod dictum est: Ab initio diabolus peccat. 
 Illud etiam, quod ait de diabolo Iohannes: Ab initio 
 diabolus peccat, non intellegunt, si natura talis est, nullo 
 modo esse peccatum. Sed quid respondetur propheticis testimoniis, 
 siue quod ait Esaias sub figurata persona principis 
 Babyloniae diabolum notans: Quo modo cecidit Lucifer. 
 qui mane oriebatur; siue quod Hiezechiel: In deliciis 
 paradisi Dei fuisti, omni lapide pretioso ornatus 
 es? Ubi intellegitur fuisse aliquando sine peccato. Nam expresses 
 ei paulo post dicitur: Ambulasti in diebus tuis 
 sine uitio. Quae si aliter conuenientius intellegi nequeunt, 
 oportet etiam illud, quod dictum est: In ueritate non 
 stetit, sic accipiamus, quod in ueritate fuerit, sed non permanserit; 
 et illud, quod ab initio diabolus peccat, non 
 ab initio, ex quo creatus est, peccare putandus est, sed ab 
 initio peccati, quod ab ipsius superbia coeperit esse peccatum. 
 Nec illud, quod scriptum est in libro Iob, cum de 
 diabolo sermo esset: Hoc est initium figmenti Domini, 
 quod fecit ad inludendum ab angelis suis (cui consonare 
 uidetur et psalmus, ubi legitur: Draco hic, quem 
 finxisti ad inludendum ei), sic intellegendum est, ut 
 existimemus talem ab initio creatum, cui ab angelis inluderetur, 
 sed in hac poena post peccatum ordinatum. Initium ergo 
 eius figmentum est Domini; non enim est ulla natura etiam 
 in extremis infimisque bestiolis, quam non ille constituit, a 
 quo est omnis modus, omnis species, omnis ordo, sine quibus

 

 
 
 
 nihil rerum inueniri uel cogitari potest; quanto magis angelica 
 creatura, quae omnia cetera, quae Deus condidit, naturae 
 dignitate praecedit!

CAPUT XVI. 
 De gradibus et differentiis creaturarum, quas aliter pendit usus utilitatis, aliter ordo rationis. 
 In his enim, quae quoquo modo sunt et non sunt quod 
 Deus est a quo facta sunt, praeponuntur uiuentia non uiuentibus, 
 sicut ea, quae habent uim gignendi uel etiam adpetendi, 
 his, quae isto motu carent; et in his, quae uiuunt, praeponuntur 
 sentientia non sentientibus, sicut arboribus animalia; et 
 in his, quae sentiunt, praeponuntur intellegentia non intellegentibus, 
 sicut homines pecoribus; et in his, quae intellegunt, 
 praeponuntur inmortalia mortalibus, sicut angeli hominibus. 
 Sed ita praeponuntur naturae ordine; est autem alius adque 
 alius pro suo cuiusque usu aestimationis modus, quo fit, ut 
 quaedam sensu carentia quibusdam sentientibus praeponamus, 
 in tantum, ut si potestas esset ea prorsus de natura rerum 
 auferre uellemus, siue quem in ea locum habeant ignorantes. 
 siue etiamsi sciamus nostris ea commodis postponentes. Quis 
 enim non domi suae panem habere quam mures, nummos 
 quam pulices malit? Sed quid mirum, cum in ipsorum etiam 
 hominum aestimatione, quorum certe natura tantae est dignitatis, 
 plerumque carius conparetur equus quam seruus, 
 gemma quam famula? Ita libertate iudicandi plurimum distat 
 ratio considerantis a necessitate indigentis seu uoluptate 
 cupientis, cum ista quid per se ipsum in rerum gradibus

 
 
 
 pendat, necessitas autem quid propter quid expetat cogitat, 
 et ista quid uerum luci mentis appareat. uoluptas uero 
 quid iucundum corporis sensibus blandiatur expectat. Sed 
 tantum ualet in naturis rationalibus quoddam ueluti pondus 
 uoluntatis et amoris, ut, cum ordine naturae angeli hominibus, 
 tamen lege iustitiae boni homines malis angelis praeferantur.

CAPUT XVII. 
 Vitium malitiae non naturam esse, sed contra naturam, cui ad peccandum non Conditor causa est, sed uoluntas. 
 Propter naturam igitur, non propter malitiam diaboli, dictum 
 recte intellegimus: Hoc est initium figmenti Domini. 
 Quia sine dubio, ubi esset uitium malitiae, natura non uitiata 
 praecessit. Vitium autem ita contra naturam est, ut non 
 possit nisi nocere naturae. Non itaque esset uitium recedere 
 a Deo, nisi naturae, cuius id uitium est, potius conpeteret 
 esse cum Deo. Quapropter etiam uoluntas mala grande testimonium 
 est naturae bonae. Sed Deus sicut naturarum bonarum 
 optimus creator est, ita malarum uoluntatum iustissimus 
 ordinator, ut, cum illae male utuntur naturis bonis, ipse 
 bene utatur etiam uoluntatibus malis. Itaque fecit, ut diabolus 
 institutione illius bonus, uoluntate sua malus, in inferioribus 
 ordinatus inluderetur ab angelis eius, id est, ut prosint tentationes 
 eius sanctis, quibus eas obesse desiderat. Et quoniam 
 Deus, cum eum conderet, futurae malignitatis eius non erat

 
 
 
 utique ignarus et praeuidebat quae bona de malo eius esset 
 ipse facturus: propterea psalmus ait: Draco hic, quem 
 finxisti ad inludendum ei, ut in eo ipso quod eum 
 finxit, licet per suam bonitatem bonum, iam per suam 
 praescientiam praeparasse intellegatur quo modo illo uteretur 
 et malo.

CAPUT XVIII. 
 De pulchritudine uniuersitatis, quae per ordinationem Dei etiam ex contrariorum fit obpositione luculentior. 
 Neque enim Deus ullum, non dico angelorum, sed uel 
 hominum crearet, quem malum futurum esse praescisset, nisi 
 pariter nosset quibus eos bonorum usibus commodaret adque 
 ita ordinem saeculorum tamquam pulcherrimum carmen etiam 
 ex quibusdam quasi antithetis honestaret. Antitheta enim quae 
 appellantur in ornamentis elocutionis sunt decentissima, quae 
 Latine uel appellentur obposita, uel, quod expressius dicitur, 
 contraposita. Non est aput nos huius uocabuli; consuetudo, 
 cum tamen eisdem ornamentis locutionis etiam sermo Latinus 
 utatur, immo linguae omnium gentium. His antithetis et Paulus 
 apostolus in secunda ad Corinthios epistula illum locum suauiter 
 explicat, ubi dicit: Per arma iustitiae dextra et 
 sinistra: per gloriam et ignobilitatem, per infamiam 
 et bonam famam; ut seductores et ueraces, ut 
 qui ignoramur et cognoscimur; quasi morientes, et

 

 
 
 
 ecce uiuimus, ut coherciti et non mortificati; ut 
 tristes, semper autem gaudentes; sicut egeni, multos 
 autem ditantes; tamquam nihil habentes et 
 omnia possidentes. Sicut ergo ista contraria contrariis 
 obposita sermonis pulchritudinem reddunt: ita quadam non 
 uerborum, sed rerum eloquentia contrariorum obpositione saeculi 
 pulchritudo conponitur. Apertissime hoc positum est in 
 libro ecclesiastico isto modo: Contra malum bonum est 
 et contra mortem uita; sic contra pium peccator. 
 Et sic intuere in omnia opera Altissimi, bina bina, 
 unum contra unum.

CAPUT XVIIII. 
 Quid sentiendum uideatur de eo quod scriptum est: Diuisit Deus inter lucem et tenebras. 
 Quamuis itaque diuini sermonis obscuritas etiam ad hoc 
 sit utilis, quod plures sententias ueritatis parit et in lucem 
 notitiae producit, dum alius eum sic, alius sic intellegit (ita 
 tamen ut, quod in obscuro loco intellegitur, uel adtestatione 
 rerum manifestarum uel aliis locis minime dubiis adseratur: 
 siue, cum multa tractantur, ad id quoque perueniatur, quod 
 sensit ille qui scripsit, siue id lateat, sed ex occasione tractandae 
 profundae obscuritatis alia quaedam uera dicantur): 
 non mihi uidetur ab operibus Dei absurda sententia, si, cum 
 lux prima illa facta est, angeli creati intelleguntur, inter 
 sanctos angelos et inmundos fuisse discretum, ubi dictum est: 
 Et diuisit Deus inter lucem et tenebras; et uocauit 
 Deus lucem diem et tenebras uocauit noctem. Solus

 

 
 
 
 quippe ille ista discernere potuit, qui potuit etiam priusquam 
 caderent praescire casuros et priuatos lumine ueritatis in tenebrosa 
 superbia remansuros. Nam inter istum nobis notissimum 
 diem et noctem, id est inter hanc lucem et has tenebras, 
 uulgatissima sensibus nostris luminaria caeli ut diuiderent 
 imperauit: Fiant, inquit, luminaria in firmamento 
 caeli, ut luceant super terram et diuidant inter 
 diem et noctem; et paulo post: Et fecit, inquit, Deus 
 duo luminaria magna, luminare maius in principia 
 diei, et luminare minus in principia noctis, et 
 stellas; et posuit illa Deus in firmamento caeli 
 lucere super terram et praeesse diei et nocti 
 et diuidere inter lucem et tenebras. Inter illam 
 uero lucem, quae sancta societas angelorum est inlustratione 
 ueritatis intellegibiliter fulgens, et ei contrarias tenebras, 
 id est malorum angelorum auersorum a luce iustitiae taeterrimas 
 mentes, ipse diuidere potuit, cui etiam futurum non 
 naturae, sed uoluntatis malum occultum aut incertum esse 
 non potuit.

CAPUT XX. 
 De eo, quod post discretionem lucis adque tenebrarum dictum est: Et uidit Deus lucem quia bona est. 
 Denique nec illud est praetereundum silentio, quod, ubi 
 dixit Deus: Fiat lux, et facta est lux, continuo subiunctum 
 est: Et uidit Deus lucem quia bona est; non postea 
 quam separauit inter lucem et tenebras et uocauit lucem diem 
 et tenebras noctem, ne simul cum luce etiam talibus tenebris 
 testimonium placiti sui perhibuisse uideretur. Nam ubi tenebrae

 
 
 
 inculpabiles sunt, inter quas et lucem istam his oculis conspicuam 
 luminaria caeli diuidunt, non ante, sed post infertur: 
 Et uidit Deus quia bonum est. Posuit illa, inquit, 
 in firmamento caeli lucere super terram et praeesse 
 diei et nocti et separare inter lucem et tenebras. 
 Et uidit Deus quia bonum est. Utrumque 
 placuit, quia utrumque sine peccato est. Ubi autem dixit 
 Deus: Fiat lux, et facta est lux. Et uidit Deus 
 lucem quia bona est; et postmodum infertur: Et separauit 
 Deus inter lucem et tenebras; et uocauit 
 Deus lucem diem et tenebras uocauit noctem: non 
 hoc loco additum est: Et uidit Deus quia bonum est, 
 ne utrumque appellaretur bonum, cum esset horum alterum 
 malum, uitio proprio, non natura. Et ideo sola ibi lux placuit 
 Conditori; tenebrae autem angelicae, etsi fuerant ordinandae, 
 non tamen fuerant adprobandae.

CAPUT XXI. 
 De aeterna et incommutabili scientia Dei ac uoluntate, qua semper illi uniuersa quae fecit sic placuerunt facienda, quem ad modum facta. 
 Quid est enim aliud intellegendum in eo, quod per omnia 
 dicitur: Vidit Deus quia bonum est, nisi operis adprobatio 
 secundum artem facti, quae sapientia Dei est? Deus autem 
 usque adeo non, cum factum est, tunc didicit bonum, ut nihil 
 eorum fieret, si ei fuisset incognitum. Dum ergo uidet quia 
 bonum est, quod, nisi uidisset antequam fieret, non utique 
 fieret: docet bonum esse, non discit. Et Plato quidem plus 
 ausus est dicere, elatum esse scilicet Deum gaudio mundi

 

 
 
 
 uniuersitate perfecta. Ubi et ipse non usque adeo desipiebat, 
 ut putaret Deum sui operis nouitate factum beatiorem; sed 
 sic ostendere uoluit artifici suo placuisse iam factum, quod 
 placuerat in arte faciendum; non quod ullo modo Dei scientia 
 uarietur, ut aliud in ea faciant quae nondum sunt, aliud quae 
 iam sunt, aliud quae fuerunt; non enim more nostro ille uel 
 quod futurum est prospicit, uel quod praesens est aspicit, 
 uel quod praeteritum est respicit; sed alio modo quodam a 
 nostrarum cogitationum consuetudine longe alteque diuerso. 
 Ille quippe non ex hoc in illud cogitatione mutata, sed omnino 
 incommutabiliter uidet; ita ut illa quidem, quae temporaliter 
 fiunt, et futura nondum sint et praesentia iam sint et praeterita 
 iam non sint, ipse uero haec omnia stabili ac sempiterna praesentia 
 conprehendat; nec aliter oculis, aliter mente; non 
 enim ex animo constat et corpore; nec aliter nunc et aliter 
 antea et aliter postea; quoniam non sicut nostra, ita eius quoque 
 scientia trium temporum, praesentis uidelicet et praeteriti 
 uel futuri, uarietate mutatur, aput quem non est inmutatio 
 nec momenti obumbratio. Neque enim eius intentio 
 de cogitatione in cogitationem transit, in cuius incorporeo 
 contuitu simul adsunt cuncta quae nouit; quoniam tempora 
 ita nouit nullis suis temporalibus notionibus, quem ad 
 modum temporalia mouet nullis suis temporalibus motibus. 
 Ibi ergo uidit bonum esse quod fecit, ubi bonum esse uidit 
 ut faceret; nec quia factum uidit scientiam duplicauit uel ex 
 aliqua parte auxit, tamquam minoris scientiae fuerit priusquam 
 faceret quod uideret, qui tam perfecte non operaretur, nisi tam 
 perfecta scientia, cui nihil ex eius operibus adderetur. Quapropter. 
 si tantummodo nobis insinuandum esset quis fecerit

 

 
 
 
 lucem, sufficeret dicere, fecit Deus lucem; si autem non solum 
 quis fecerit, uerum etiam per quid fecerit, satis esset ita 
 enuntiari: Et dixit Deus: Fiat lux, et facta est lux; 
 ut non tantum Deum, sed etiam per Verbum lucem fecisse 
 nossemus. Quia uero tria quaedam maxime scienda de creatura 
 nobis oportuit intimari, quis eam fecerit, per quid fecerit, 
 quare fecerit: Dixit Deus, inquit: Fiat lux, et facta est 
 lux. Et uidit Deus lucem quia bona est. Si ergo quaerimus, 
 quis fecerit: Deus est; si per quid fecerit: Dixit: 
 Fiat, et facta est; si quare fecerit: Quia bona est. Nec 
 auctor est excellentior Deo, nec ars efficacior Dei uerbo, nec 
 causa melior quam ut bonum crearetur a [Deo] bono. Hanc 
 etiam Plato causam condendi mundi iustissimam dicit, ut a 
 bono Deo bona opera fierent; siue ista legerit, siue ab his qui 
 legerant forte cognouerit; siue acerrimo ingenio inuisibilia Dei 
 per ea, quae facta sunt, intellecta conspexerit, siue ab his qui 
 ista conspexerant et ipse didicerit.

CAPUT XXII. 
 De his, quibus in uniuersitate rerum a bono Creatore bene conditarum quaedam displicent, et putant nonnullam malam esse naturam. 
 Hanc tamen causam, id est ad bona creanda bonitatem Dei, 
 hanc, inquam, causam tam iustam adque idoneam, quae diligenter 
 considerata et pie cogitata omnes controuersias quaerentium 
 mundi originem terminat, quidam haeretici non uiderunt, 
 quia egenam carnis huius fragilemque mortalitatem iam 
 de iusto supplicio uenientem, dum ei non conueniunt, plurima

 

 
 
 
 offendunt, sicut ignis aut frigus aut fera bestia aut quid eius 
 modi; nec adtendunt, quam uel in suis locis naturisque uigeant 
 pulchroque ordine disponantur, quantumque uniuersitati rerum 
 pro sui portione decoris tamquam in communem rem publicam 
 conferant uel nobis ipsis, si eis congruenter adque scienter 
 utamur, commoditatis adtribuant, ita ut uenena ipsa, quae per 
 inconuenientiam perniciosa sunt, conuenienter adhibita in salubria 
 medicamenta uertantur; quamque a contrario etiam haec, 
 quibus delectantur, sicut cibus et potus et ista lux, inmoderato 
 et inopportuno usu noxia sentiantur. Unde nos admonet diuina 
 prouidentia non res insipienter uituperare, sed utilitatem rerum 
 diligenter inquirere, et ubi nostrum ingenium uel infirmitas 
 deficit, ita credere occultam, sicut erant quaedam, quae uix 
 potuimus inuenire; quia et ipsa utilitatis occultatio aut humilitatis 
 exercitatio est aut elationis adtritio; cum omnino natura 
 nulla sit malum nomenque hoc non sit nisi priuationis boni. 
 Sed a terrenis usque ad caelestia et a uisibilibus usque ad 
 inuisibilia sunt aliis alia bona meliora, ad hoc inaequalia, ut 
 essent omnia; Deus autem ita est artifex magnus in magnis, 
 ut minor non sit in paruis; quae parua non sua granditate 
 (nam nulla est), sed artificis sapientia metienda sunt; sicut 
 in specie uisibilis hominis, si unum radatur supercilium, quam 
 propemodum nihil corpori, et quam multum detrahitur pulchritudini, 
 quoniam non mole constat, sed parilitate ac dimensione 
 membrorum! Nec sane multum mirandum est, quod hi, qui 
 nonnullam malam putant esse naturam suo quodam contrario 
 exortam propagatamque principio, nolunt accipere istam causam 
 creationis rerum, ut bonus Deus conderet bona, credentes

 
 
 
 eum potius ad haec mundana molimina rebellantis aduersum 
 se mali repellendi extrema necessitate perductum suamque 
 naturam bonam malo cohercendo superandoque miscuisse, quam 
 turpissime pollutam et crudelissime captiuatam et obpressam 
 labore magno uix mundet ac liberet; non tamen totam, sed 
 quod eius non potuerit ab illa inquinatione purgari, tegmen 
 ac uinculum futurum hostis uicti et inclusi. Sic autem Manichaei 
 non desiperent uel potius insanirent, si Dei naturam, 
 sicuti est, incommutabilem adque omnino incorruptibilem crederent, 
 cui nocere nulla res possit; animam uero, quae uoluntate 
 mutari in deterius et peccato corrumpi potuit adque ita incommutabilis 
 ueritatis luce priuari, non Dei partem nec eius 
 naturae, quae Dei est, sed ab illo conditam longe inparem 
 Conditori Christiana sanitate sentirent.

CAPUT XXIII. 
 De errore, in quo Origenis doctrina culpatur. 
 Sed multo est mirandum amplius, quod etiam quidam, qui 
 unum nobiscum credunt omnium rerum esse principium, ullamque 
 naturam, quae non est quod Deus est, nisi ab illo conditore 
 esse non posse, noluerunt tamen istam causam fabricandi 
 mundi tam bonam ac simplicem bene ac simpliciter credere, 
 ut Deus bonus conderet bona et essent post Deum quae non 
 essent quod est Deus, bona tamen, quae non faceret nisi bonus 
 Deus; sed animas dicunt, non quidem partes Dei, sed factas 
 a Deo, peccasse a Conditore recedendo et diuersis progressibus 
 pro diuersitate peccatorum a caelis usque ad terras diuersa 
 corpora quasi uincula meruisse, et hunc esse mundum eamque 
 causam mundi fuisse faciendi, non ut conderentur bona, sed 
 ut mala cohiberentur. Hinc Origenes iure culpatur. In libris

 
 
 
 enim, quos appellat nep2 ἀρχω̄ν , id est de principiis, hoc sensit, 
 hoc scripsit. Ubi plus quam dici potest miror hominem in 
 ecclesiasticis litteris tam doctum et exercitatum non adtendisse, 
 primum quam hoc esset contrarium scripturae huius tantae 
 auctoritatis intentioni, quae per omnia opera Dei subiungens: 
 Et uidit Deus, quia bonum est, conpletisque omnibus 
 inferens: Et uidit Deus omnia, quae fecit, et ecce 
 bona ualde, nullam aliam causam faciendi mundi intellegi 
 uoluit, nisi ut bona fierent a bono Deo. Ubi si nemo peccasset, 
 tantummodo naturis bonis esset mundus ornatus et plenus; 
 et quia peccatum est, non ideo cuncta sunt inpleta peccatis, 
 cum bonorum longe maior numerus in caelestibus suae naturae 
 ordinem seruet; nec mala uoluntas, quia naturae ordinem seruare 
 noluit, ideo iusti Dei leges omnia bene ordinantis effugit; 
 quoniam sicut pictura cum colore nigro loco suo posito, ita 
 uniuersitas rerum, si quis possit intueri, etiam cum peccatoribus 
 pulchra est, quamuis per se ipsos consideratos sua 
 deformitas turpet. 
 
 Deinde uidere debuit Origenes et quicumque ita sapiunt, si 
 haec opinio uera esset, mundum- ideo factum, ut animae pro 
 meritis peccatorum suorum tamquam ergastula, quibus poenaliter 
 includerentur, corpora acciperent, superiora et leuiora 
 quae minus, inferiora uero et grauiora quae amplius peccauerunt, 
 daemones, quibus deterius nihil est, terrena corpora, 
 quibus inferius et grauius nihil est, potius quam homines 
 etiam bonos habere debuisse. Nunc uero, ut intellegeremus 
 animarum merita non qualitatibus corporum esse pensanda, 
 aerium pessimus daemon, homo autem, et nunc licet malus 
 longe minoris mitiorisque malitiae, et certe ante peccatum, 
 tamen luteum corpus accepit. Quid autem stultius dici potest,

 

 

 
 
 
 quam isto sole, ut in uno mundo unus esset, non decori 
 pulchritudinis uel etiam saluti rerum corporalium consuluisse 
 artificem Deum, sed hoc potius euenisse, quia una anima sic 
 peccauerat, ut tali corpore mereretur includi? ac per hoc si 
 contigisset, ut non una, sed duae; immo non duae, sed decem 
 uel centum similiter aequaliterque peccassent, centum soles 
 haberet hic mundus? Quod ut non fieret, non opificis prouisione 
 mirabili ad rerum corporalium salutem decoremque consultum 
 est, sed contigit potius tanta unius animae progressione 
 peccantis, ut sola corpus tale mereretur. Non plane 
 animarum, de quibus nesciunt quid loquantur, sed eorum 
 ipsorum, qui talia sapiunt multum longe a ueritate, [et] 
 merito est cohercenda progressio. Haec ergo tria, quae superius 
 commendaui, cum in unaquaque creatura requirantur, 
 quis eam fecerit, per quid fecerit, quare fecerit, ut respondeatur 
 Deus, per Verbum, quia bona est\', utrum altitudine 
 mystica nobis ipsa trinitas intimetur, hoc est Pater et 
 Filius et Spiritus sanctus, an aliquid occurrat, quod hoc 
 loco scripturarum id accipiendum esse prohibeat, multi sermonis 
 est quaestio, nec omnia uno uolumine ut explicemus 
 urgendum est.

CAPUT XXIIII. 
 De trinitate diuina, quae per omnia opera sua significationis suae sparsit indicia. 
 Credimus et tenemus et fideliter praedicamus, quod Pater 
 genuerit Verbum, hoc est sapientiam, per quam facta sunt omnia, 
 unigenitum Filium, unus unum, aeternus coaeternum, summe 
 bonus aequaliter bonum; et quod Spiritus sanctus simul et Patris 
 et Filii sit Spiritus et ipse consubstantialis et coaeternus ambobus; 
 adque hoc totum et trinitas sit propter proprietatem 
 personarum et unus Deus propter inseparabilem diuinitatem, 
 sicut unus Omnipotens propter inseparabilem omnipotentiam; 
 ita tamen, ut etiam cum de singulis quaeritur unusquisque 
 eorum et Deus et omnipotens esse respondeatur; cum uero 
 de omnibus simul, non tres di uel tres omnipotentes, sed 
 unus Deus omnipotens; tanta ibi est in tribus inseparabilis 
 unitas, quae sic se uoluit praedicari. Utrum autem boni Patris 
 et boni Filii Spiritus sanctus, quia communis ambobus est, 
 recte bonitas dici possit amborum, non audeo temerariam 
 praecipitare sententiam; uerum tamen amborum eum dicere 
 sanctitatem facilius ausus fuero, non amborum quasi qualitatem, 
 sed ipsum quoque substantiam et tertiam in trinitate 
 personam. Ad hoc enim me probabilius ducit, quod, cum sit 
 et Pater spiritus et Filius spiritus, et Pater sanctus et Filius 
 sanctus, proprie tamen ipse uocatur Spiritus sanctus tamquam 
 sanctitas substantialis et consubstantialis amborum. Sed si 
 nihil est aliud bonitas diuina quam sanctitas, profecto et intellegentia 
 rationis est, non praesumtionis audacia, ut in operibus 
 Dei secreto quodam loquendi modo, quo nostra exerceatur

 

 
 
 
 intentio, eadem nobis insinuata intellegatur trinitas, unamquamque 
 creaturam quis fecerit, per quid fecerit, propter quid fecerit. 
 Pater quippe intellegitur Verbi, qui dixit ut fiat; quod autem illo 
 dicente factum est, procul dubio per Verbum factum est; in eo 
 uero quod dicitur: Vidit Deus, quia bonum est, satis significatur 
 Deum nulla necessitate, nulla suae cuiusquam utilitatis 
 indigentia, sed sola bonitate fecisse quod factum est, id est, 
 quia bonum est; quod ideo postea quam factum est dicitur, 
 ut res, quae facta est, congruere bonitati, propter quam facta 
 est, indicetur. Quae bonitas si Spiritus sanctus recte intellegitur, 
 uniuersa nobis trinitas in suis operibus intimatur. Inde 
 est ciuitatis sanctae, quae in sanctis angelis sursum est, et 
 origo et informatio et beatitudo. Nam si quaeratur unde 
 sit: Deus eam condidit; si unde sit sapiens: a Deo inluminatur; 
 si unde sit felix: Deo fruitur; subsistens modificatur, 
 contemplans inlustratur, inhaerens iucundatur; est, uidet, amat; 
 in aeternitate Dei uiget, in ueritate Dei lucet, in bonitate 
 Dei gaudet.

CAPUT XXV. 
 De tripertita totius philosophiae disciplina. 
 Quantum intellegi datur, hinc philosophi sapientiae disciplinam 
 tripertitam esse uoluerunt, immo tripertitam esse animaduertere 
 potuerunt (neque enim ipsi instituerunt ut ita esset. 
 sed ita esse potius inuenerunt), cuius una pars appellaretur 
 physica, altera logica, tertia ethica (quarum nomina Latina 
 iam multorum litteris frequentata sunt, ut naturalis, rationalis 
 moralisque uocarentur; quas etiam in octauo libro breuiter 
 strinximus); non quo sit consequens, ut isti in his tribus

 

 
 
 
 aliquid secundum Deum de trinitate cogitauerint, quamuis Plato 
 primus istam distributionem repperisse et commendasse dicatur, 
 cui neque naturarum omnium auctor nisi Deus uisus est neque 
 intellegentiae dator neque amoris, quo bene beateque uiuitur, 
 inspirator. Sed certe cum et de natura rerum et de ratione 
 indagandae ueritatis et de boni fine, ad quem cuncta quae 
 agimus referre debemus, diuersi diuersa sentiant: in his tamen 
 tribus magnis et generalibus quaestionibus omnis eorum uersatur 
 intentio. Ita cum in unaquaque earum quid quisque 
 sectetur multiplex discrepantia sit opinionum, esse tamen aliquam 
 naturae causam, scientiae formam, uitae summam nemo 
 cunctatur. Tria etiam sunt, quae in unoquoque homine artifice 
 spectantur, ut aliquid efficiat: natura, doctrina, usus; natura 
 ingenio, doctrina scientia, usus fructu diiudicandus est. Nec 
 ignoro, quod proprie fructus fruentis, usus utentis sit, adque 
 hoc interesse uideatur, quod ea re frui dicimur, quae nos non 
 ad aliud referenda per se ipsa delectat; uti uero ea re, quam 
 propter aliud quaerimus (unde temporalibus magis utendum 
 est, quam fruendum, ut frui mereamur aeternis; non sicut 
 peruersi, qui frui uolunt nummo, uti autem Deo; quoniam 
 . non nummum propter Deum inpendunt, sed Deum propter 
 nummum colunt); uerum tamen eo loquendi modo, quem plus 
 obtinuit consuetudo, et fructibus utimur et usibus fruimur; 
 nam et fructus iam proprie dicuntur agrorum, quibus utique 
 omnes temporaliter utimur. Hoc itaque more usum dixerim 
 , in his tribus, quae in homine spectanda commonui, quae 
 sunt natura, doctrina, usus. Ex his propter obtinendam

 
 
 
 beatam uitam tripertita, ut dixi, a philosophis inuenta est disciplina, 
 naturalis propter naturam, rationalis propter doctrinam, 
 moralis propter usum. Si ergo natura nostra esset a nobis, 
 profecto et nostram nos genuissemus sapientiam, nec eam 
 doctrina, id est aliunde discendo, percipere curaremus; et 
 noster amor a nobis profectus et ad nos relatus et ad beate 
 uiuendum sufficeret, nec bono alio quo frueremur ullo indigeret; 
 nunc uero quia natura nostra, ut esset, Deum habet 
 auctorem, procul dubio ut uera sapiamus ipsum debemus 
 habere doctorem, ipsum etiam ut beati simus suauitatis intimae 
 largitorem._

CAPUT XXVI 
 De imagine summae trinitatis, quae secundum quendam modum in natura etiam necdum beatificati hominis inuenitur. 
 Et nos quidem in nobis, tametsi non aequalem, immo ualde 
 longeque distantem, neque coaeternam et, quo breuius totum 
 dicitur, non eiusdem substantiae, cuius Deus est, tamen qua Deo 
 nihil sit in rebus ab eo factis natura propinquius, imaginem 
 Dei, hoc est illius summae trinitatis, agnoscimus, adhuc reformatione 
 perficiendam, ut sit etiam similitudine proxima. Nam 
 et sumus et nos esse nouimus et id esse ac nosse diligimus. 
 In his autem tribus, quae dixi, nulla nos falsitas ueri similis 
 turbat. Non enim ea sicut illa, quae foris sunt, ullo sensu 
 corporis tangimus, uelut colores uidendo, sonos audiendo, 
 odores olfaciendo, sapores gustando, dura et mollia contrectando 
 sentimus, quorum sensibilium etiam imagines eis

 
 
 
 simillimas nec iam corporeas cogitatione uersamus, memoria tenemus 
 et per ipsas in istorum desideria concitamur; sed sine ulla 
 phantasiarum uel phantasmatum imaginatione ludificatoria mihi 
 esse me idque nosse et amare certissimum est. Nulla in his 
 ueris Academicorum argumenta formido dicentium: Quid si 
 falleris? Si enim fallor, sum. Nam qui non est, utique nec 
 falli potest: ac per hoc sum, si fallor. Quia sum ergo si fallor, 
 quo modo esse me fallor, quando certum est me esse, si fallor? 
 Quia igitur essem qui fallerer, etiamsi fallerer, procul dubio 
 in eo, quod me noui esse, non fallor. Consequens est autem, 
 ut etiam in eo, quod me noui nosse, non fallar. Sicut enim 
 noui esse me, ita noui etiam hoc ipsum, nosse me. Eaque 
 duo cum amo, eundem quoque amorem quiddam tertium nec 
 inparis aestimationis eis quas noui rebus adiungo. Neque enim 
 fallor amare me, cum in his quae amo non fallar; quamquam 
 etsi illa falsa essent, falsa me amare uerum esset. Nam quo 
 pacto recte reprehenderer et recte prohiberer ab amore falsorum, 
 si me illa amare falsum esset? Cum uero et illa uera 
 adque certa sint, quis dubitet quod eorum, cum amantur, et 
 ipse amor uerus et certus est? Tam porro nemo est qui esse 
 se nolit, quam nemo est qui non esse beatus uelit. Quo modo 
 enim potest beatus esse, si nihil sit?

CAPUT XXVII. 
 De essentia et scientia et utriusque amore. 
 Ita uero ui quadam naturali ipsum esse iucundum est, ut 
 non ob aliud et hi qui miseri sunt nolint interire et, cum 
 se miseros esse sentiant, non se ipsos de rebus, sed miseriam

 
 
 
 suam potius auferri uelint. Illis etiam, qui et sibi miserrimi 
 apparent et plane sunt et non solum a sapientibus, quoniam 
 stulti, uerum et ab his, qui se beatos putant, miseri iudicantur, 
 quia pauperes adque mendici sunt, si quis inmortalitatem 
 daret, qua nec ipsa miseria moreretur, proposito sibi quod, si 
 in eadem miseria semper esse nollent, nulli et nusquam 
 essent futuri, sed omni modo perituri, profecto exultarent 
 laetitia et sic semper eligerent esse quam omnino non esse. 
 Huius rei testis est notissimus sensus illorum. Unde enim 
 mori metuunt et malunt in illa aerumna uiuere, quam eam 
 morte finire, nisi quia satis apparet quam refugiat natura non 
 esse? Adque ideo cum se nouerint esse morituros, pro magno 
 beneficio sibi hanc inpendi misericordiam desiderant, ut aliquanto 
 productius in eadem miseria uiuant tardiusque moriantur. 
 Procul dubio ergo indicant, inmortalitatem, saltem talem 
 quae non habeat finem mendicitatis, quanta gratulatione susciperent. 
 Quid? animalia omnia etiam inrationalia, quibus datum 
 non est ista cogitare, ab inmensis draconibus usque ad exiguos 
 uermiculos nonne se esse uelle adque ob hoc interitum fugere 
 omnibus quibus possunt motibus indicant? Quid? arbusta 
 omnesque frutices, quibus nullus est sensus ad uitandam manifesta 
 motione perniciem, nonne ut in auras tutum cacuminis 
 germen emittant, aliud terrae radicis adfigunt, quo alimentum 
 trahant adque ita suum quodam modo esse conseruent? Ipsa 
 postremo corpora, quibus non solum sensus, sed nec ulla saltem 
 seminalis est uita, ita tamen uel exiliunt in superna uel 
 in ima descendunt uel librantur in mediis, ut essentiam suam. 
 ubi secundum naturam possunt esse, custodiant. 
 
 Iam uero nosse quantum ametur quamque falli nolit humana

 
 
 
 natura, uel hinc intellegi potest, quod lamentari quisque sana 
 mente mauult quam laetari in amentia. Quae uis magna adque 
 mirabilis mortalibus praeter homini animantibus nulla est, licet 
 eorum quibusdam ad istam lucem contuendam multo quam 
 nobis sit acrior sensus oculorum; sed lucem illam incorpoream 
 contingere nequeunt, qua mens nostra quodam modo 
 radiatur, ut de his omnibus recte iudicare possimus. Nam 
 in quantum eam capimus, in tantum id possumus. Verum 
 tamen inest in sensibus inrationalium animantium, etsi 
 scientia nullo modo, at certe quaedam scientiae similitudo; 
 cetera autem rerum corporalium, non quia sentiunt, 
 sed quia sentiuntur, sensibilia nuncupata sunt. Quorum in 
 arbustis hoc simile est sensibus, quod aluntur et gignunt. 
 Verum tamen et haec et omnia corporalia latentes in natura 
 causas habent; sed formas suas, quibus mundi huius uisibilis 
 structura formosa est, sentiendas sensibus praebent, ut pro eo, 
 quod nosse non possunt, quasi innotescere uelle uideantur. 
 Sed nos ea sensu corporis ita capimus, ut de his non sensu 
 corporis iudicemus. Habemus enim alium interioris hominis 
 sensum isto longe praestantiorem, quo iusta et iniusta sentimus, 
 iusta per intellegibilem speciem, iniusta per eius priuationem. 
 Ad huius sensus officium non acies pupulae, non 
 foramen auriculae, non spiramenta narium, non gustus faucium, 
 non ullus corporeus tactus accedit. Ibi me et esse et 
 hoc nosse certus sum, et haec amo adque amare me similiter 
 certus sum.

CAPUT XXVIII. 
 An etiam ipsum amorem, quo et esse et scire diligimus, diligere debeamus, quo magis diuinae trinitatis imagini propinquemus. 
 Sed de duobus illis, essentia scilicet et notitia, quantum 
 amentur in nobis, et quem ad modum etiam in ceteris rebus, 
 quae infra sunt, eorum reperiatur, etsi differens, quaedam 
 tamen similitudo, quantum suscepti huius operis ratio uisa 
 est postulare, satis diximus; de amore autem, quo amantur, 
 utrum et ipse amor ametur, non dictum est. Amatur autem; 
 et hinc probamus, quod in hominibus, qui rectius amantur, 
 ipse magis amatur. Neque enim uir bonus merito dicitur qui 
 scit quod bonum est, sed qui diligit Quur ergo et in nobis 
 ipsis non et ipsum amorem nos amare sentimus, quo amamus 
 quidquid boni amamus? Est enim et amor, quo amatur et 
 quod amandum non est, et istum amorem odit in se, qui 
 illum diligit, quo id amatur quod amandum est. Possunt 
 enim ambo esse in uno homine, et hoc bonum est homini, 
 ut illo proficiente quo bene uiuimus, iste deficiat quo male 
 uiuimus, donec ad perfectum sanetur et in bonum commutetur 
 omne quod uiuimus. Si enim pecora essemus, carnalem 
 uitam et quod secundum sensum eius est amaremus idque 
 esset sufficiens bonum nostrum et secundum hoc, cum esset 
 nobis bene, nihil aliud quaereremus. Item si arbores essemus, 
 
 nihil quidem sentiente motu amare possemus, uerum tamen 
 id quasi adpetere uideremur, quo feracius essemus uberiusque 
 fructuosae. Si essemus lapides aut fluctus aut uentus aut 
 flamma uel quid huius modi, sine ullo quidem sensu adque 
 uita, non tamen nobis deesset quasi quidam nostrorum locorum 
 adque ordinis adpetitus. Nam uelut amores corporum 
 momenta sunt ponderum, siue deorsum grauitate sine sursum

 
 
 
 leuitate nitantur. Ita enim corpus pondere, sicut animus amore 
 fertur, quocumque fertur. Quoniam igitur homines sumus ad 
 nostri creatoris imaginem creati, cuius est uera aeternitas, 
 aeterna ueritas, aeterna et uera caritas, estque ipse aeterna 
 et uera et cara trinitas neque confusa neque separata: in his 
 quidem rebus, quae infra nos sunt, quoniam et ipsa nec aliquo 
 modo essent nec aliqua specie continerentur nec aliquem 
 ordinem uel adpeterent uel tenerent, nisi ab illo facta essent, 
 qui summe est, qui summe sapiens est, qui summe bonus est, 
 tamquam per omnia, quae fecit mirabili stabilitate, currentes 
 quasi quaedam eius alibi magis, alibi minus inpressa uestigia 
 colligamus; in nobis autem ipsis eius imaginem contuentes 
 tamquam minor ille euangelicus filius ad nosmet ipsos reuersi 
 surgamus et ad illum redeamus, a quo peccando recesseramus. 
 Ibi esse nostrum non habebit mortem, ibi nosse nostrum non 
 habebit errorem, ibi amare nostrum non habebit offensionem. 
 Nunc autem tria ista nostra quamuis certa teneamus nec aliis 
 ea credamus testibus, sed nos ipsi praesentia sentiamus adque 
 interiore ueracissimo cernamus aspectu, tamen, quamdiu futura 
 uel utrum numquam defutura et quo si male, quo autem si 
 bene agantur peruentura sint, quoniam per nos ipsos nosse 
 non possumus, alios hinc testes uel quaerimus uel habemus: 
 de quorum fide quur nulla debeat esse dubitatio, non est 
 iste, sed posterior erit diligentius disserendi locus. In hoc 
 autem libro de ciuitate Dei, quae non peregrinatur in huius 
 uitae mortalitate, sed inmortalis semper in caelis est, id est 
 de angelis sanctis Deo cohaerentibus, qui nec fuerunt umquam

 

 
 
 
 nec futuri sunt desertores, inter quos et illos, qui aeternam 
 lucem deserentes tenebrae facti sunt, Deum primitus diuisisse 
 iam diximus, illo adiuuante quod coepimus ut possumus 
 explicemus.

CAPUT XXVIIII. 
 De sanctorum angelorum scientia, qua trinitatem in ipsa eius deitate nouerunt et qua operum causas prius in operantis arte quam in ipsis operibus artificis intuentur. 
 Illi quippe angeli sancti non per uerba sonantia Deum 
 discunt, sed per ipsam praesentiam inmutabilis ueritatis, hoc 
 est Verbum eius unigenitum, et ipsum Verbum et Patrem et 
 eorum Spiritum sanctum, eamque esse inseparabilem trinitatem 
 singulasque in ea personas esse substantiam, et tamen omnes 
 non tres deos esse, sed unum Deum, ita nouerunt, ut eis 
 magis ista, quam nos ipsi nobis cogniti simus. Ipsam quoque 
 creaturam melius ibi, hoc est in sapientia Dei, tamquam in 
 arte, qua facta est, quam in ea ipsa sciunt; ac per hoc et 
 se ipsos ibi melius quam in se ipsis, uerum tamen et in se 
 ipsis. Facti sunt enim et aliud sunt quam ille qui fecit. Ibi 
 ergo tamquam in diurna cognitione, in se ipsis autem tamquam 
 in uespertina, sicut iam supra diximus. Multum enim 
 differt, utrum in ea ratione cognoscatur aliquid, secundum 
 quam factum est, an in se ipso; sicut aliter scitur rectitudo 
 linearum sen ueritas figurarum, cum intellecta conspicitur, 
 aliter cum in puluere scribitur; et aliter iustitia in ueritate

 

 
 
 
 incommutabili, aliter in anima iusti. Sic deinde cetera, sicut 
 firmamentum inter aquas superiores et inferiores, quod caelum 
 uocatum est; sicut deorsum aquarum congeries terraeque 
 nudatio et herbarum institutio adque lignorum; sicut solis ac 
 lunae stellarumque conditio; sicut ex aquis animalium, uolucrum 
 scilicet adque piscium beluarumque natantium; sicut quorumque 
 in terra gradientium adque repentium et ipsius hominis, qui 
 cunctis in terra rebus excelleret. Omnia haec aliter in Verbo 
 Dei cognoscuntur ab angelis, ubi habent causas rationesque 
 suas, id est secundum quas facta sunt, incommutabiliter permanentes, 
 aliter in se ipsis; illa clariore, hac obscuriore cognitione, 
 uelut artis adque operum; quae tamen opera cum ad 
 ipsius Creatoris laudem uenerationemque referuntur, tamquam 
 mane lucescit in mentibus contemplantium.

CAPUT XXX. 
 De senarii numeri perfectione, qui primus partium. suarum quantitate conpletur. 
 Haec autem propter senarii numeri perfectionem eodem die 
 sexiens repetito sex diebus perfecta narrantur, non quia Deo 
 fuerit necessaria mora temporum, quasi qui non potuerit creare 
 omnia simul, quae deinceps congruis motibus peragerent tempora; 
 sed quia per senarium numerum est operum significata 
 perfectio. Numerus quippe senarius primus conpletur suis 
 partibus, id est sexta sui parte et tertia et dimidia, quae 
 sunt unum et duo et tria, quae in summam ducta sex fiunt. 
 Partes autem in hac consideratione numerorum illae

 
 
 
 intellegendae sunt, quae quotae sint dici potest; sicut dimidia, tertia, 
 quarta et deinceps ab aliquo numero denominatae. Neque enim 
 exempli gratia quia in nouenario numero quattuor pars aliqua 
 eius est, ideo dici potest quota eius sit; unum autem potest, 
 nam nona eius est: et tria potest, nam tertia eius est. Coniunctae 
 uero istae duae partes eius, nona scilicet adque tertia, 
 id est unum et tria, longe sunt a tota summa eius, quod 
 est nouem. Itemque in denario quaeternarius est aliqua pars 
 eius; sed quota sit dici non potest; unum autem potest; nam 
 decima pars eius est. Habet et quintam, quod sunt duo; 
 habet et dimidiam, quod sunt quinque. Sed hae tres partes 
 eius, decima et quinta et dimidia, id est unum et duo et 
 quinque, simul ductae non conplent decem; sunt enim octo. 
 Duodenarii uero numeri partes in summam ductae transeunt 
 eum; habet enim duodecimam, quod est unum; habet sextam, 
 quae sunt duo; habet quartam, quae sunt tria; habet tertiam, 
 quae sunt quattuor; habet et dimidiam, quae sunt sex; unum 
 autem et duo et tria et quattuor et sex non duodecim, sed 
 amplius, id est sedecim, fiunt. Hoc breuiter commemorandum 
 putaui ad commendandam senarii numeri perfectionem, qui 
 primus, ut dixi, partibus suis in summam redactis ipse 
 perficitur; in quo perfecit Deus opera sua. Unde ratio numeri 
 contemnenda non est, quae in multis sanctarum scripturarum 
 locis quam magni aestimanda sit elucet diligenter intuentibus. 
 Nec frustra in laudibus Dei dictum est: Omnia 
 in mensura et numero et pondere deposuisti.

CAPUT XXXI. 
 De die septimo, in quo plenitudo et requies commendatur. 
 In septimo autem die, id est eodem die septiens repetito, 
 qui numerus etiam ipse alia ratione perfectus est, Dei requies 
 commendatur, in qua primum sanctificatio sonat. Ita Deus 
 noluit istum diem in ullis suis operibus sanctificare, sed in 
 requie sua, quae non habet uesperam; neque enim ulla creatura 
 est, ut etiam ipse aliter in Dei Verbo, aliter in se 
 cognita faciat aliam uelut diurnam, aliam uelut uespertinam 
 notitiam. De septenarii porro numeri perfectione dici quidem 
 plura possunt; sed et liber iste iam prolixus est,. et uereor 
 ne occasione conperta scientiolam nostram leuiter magis quam 
 utiliter iactare uelle uideamur. Habenda est itaque ratio 
 moderationis adque grauitatis, ne forte, cum de numero multum 
 loquimur, mensuram et pondus neglegere iudicemur. Hoc 
 itaque satis sit admonere, quod totus inpar primus numerus 
 ternarius est, totus par quaternarius; ex quibus duobus septenarius 
 constat. Ideo pro uniuerso saepe ponitur, sicuti est: 
 Septiens cadet iustus, et resurget; id est: Quotienscumque 
 ceciderit, non peribit; quod non de iniquitatibus, sed de 
 tribulationibus ad humilitatem perducentibus intellegi uoluit: 
 et: Septiens in die laudabo te; quod alibi alio modo dictum 
 est: Semper laus eius in ore meo; et multa huius modi in . 
 diuinis auctoritatibus reperiuntur, in quibus septenarius numerus, 
 ut dixi, pro cuiusque rei uniuersitate poni solet. Propter 
 hoc eodem saepe numero significatur Spiritus sanctus, de quo 
 Dominus ait: Docebit uos omnem ueritatem. Ibi requies

 

 
 
 
 Dei, qua requiescitur in Deo. In toto quippe, id est in plena 
 perfectione, requies; in parte autem labor. Ideo laboramus, 
 quamdiu ex parte scimus, sed cum uenerit quod perfectum 
 est, quod ex parte est euacuabitur. Hinc est quod etiam 
 scripturas istas cum labore rimamur. Sancti uero angeli quorum 
 societati et congregationi in hac peregrinatione laboriosissima 
 suspiramus, sicut habent permanendi aeternitatem, ita 
 cognoscendi facilitatem et requiescendi felicitatem. Sine difficultate 
 quippe nos adiuuant, quoniam spiritalibus motibus 
 puris et liberis non laborant.

CAPUT XXXII, 
 De opinione eorum, qui angelorum creationem anteriorem uolunt esse quam mundi. 
 Ne quis autem contendat et dicat non sanctos angelos esse 
 significatos in eo quod scriptum est: Fiat lux, et facta est 
 lux, sed quamlibet lucem tunc primum factam esse corpoream 
 ant opinetur aut doceat; angelos autem prius esse factos non 
 tantum ante firmamentum, quod inter aquas et aquas factum 
 appellatum est caelum, sed ante illud de quo dictum est: 
 In principio fecit Deus caelum et terram; adque illud, 
 quod dictum est: In principio, non ita dictum tamquam 
 primum hoc factum sit, cum ante fecerit angelos, sed quia 
 omnia in sapientia fecit, quod est Verbum eius et ipsum 
 scriptura principium nominauit (sicut ipse in euangelio 
 Iudaeis quaerentibus quis esset respondit se esse principium): 
 non e contrario referam contentionem, maxime quia 
 hoc me delectat plurimum, quod etiam in summo exordio 
 sancti libri geneseos trinitas commendatur. Cum enim ita

 

 
 
 
 dicitur: In principio fecit Deus caelum et terram, ut 
 Pater fecisse intellegatur in Filio, sicut adtestatur psalmus, 
 ubi legitur: Quam magnificata sunt opera tua Domine! 
 omnia in sapientia fecisti: conuenientissime paulo post 
 commemoratur etiam Spiritus sanctus. Cum enim dictum 
 esset, qualem terram Deus primitus fecerit, uel quam molem 
 materiamue futurae constructionis mundi caeli et terrae nomine 
 nuncupauerit subiciendo et addendo: Terra autem erat inuisibilis 
 et inconposita et tenebrae erant super abyssum: 
 mox ut trinitatis commemoratio conpleretur: Et spiritus, 
 inquit, dei superferebatur super aquam. Proinde ut 
 uolet quisque accipiat, quod ita profundum est, ut ad exercitationem 
 legentium a fidei regula non abhorrentes plures 
 possit generare sententias, dum tamen angelos sanctos in sublimibus 
 sedibus non quidem Deo coaeternos, sed tamen de 
 sua sempiterna et uera felicitate securos et certos esse nemo 
 ambigat. Ad quorum societatem pertinere paruulos suos Dominus 
 docens non solum illud ait: Erunt aequales angelis 
 Dei; uerum ipsi quoque angeli qua contemplatione fruantur 
 ostendit, ubi ait: Videte, ne contemnatis unum ex pusillis 
 istis; dico enim uobis, quia angeli eorum in 
 caelis semper uident faciem Patris mei, qui in caelis 
 est.

CAPUT XXXIII. 
 De duabus angelorum societatibus diuersis adque disparibus, quae non incongrue intelleguntur lucis et tenebrarum nominibus nuncupatae. 
 Peccasse autem quosdam angelos et in huius mundi ima 
 detrusos, qui eis uelut carcer est, usque ad futuram in die 
 iudicii ultimam damnationem apostolus Petrus apertissime 
 ostendit dicens, quod Deus angelis peccantibus non pepercerit. 
 sed carceribus caliginis inferi retrudens tradiderit in iudicio 
 puniendos reseruari. Inter hos ergo et illos Deum uel praescientia 
 uel opere diuisisse quis dubitet? illosque lucem merito 
 appellari quis contradicat? quando quidem nos adhuc in fide 
 uiuentes eorum aequalitatem adhuc sperantes, utique nondum 
 tenentes, iam lux dicti ab apostolo sumus: Fuistis enim, 
 inquit, aliquando tenebrae, nunc autem lux in Domino. 
 Istos uero desertores tenebras aptissime nuncupari profecto 
 aduertunt, qui peiores esse hominibus infidelibus siue intellegunt 
 siue credunt. Quapropter, etsi alia lux in isto huius 
 libri loco intellegenda est, ubi legimus: Dixit Deus: Fiat 
 lux, et facta est lux, et aliae tenebrae significatae sunt in 
 eo quod scriptum est: Diuisit Deus inter lucem et tenebras: 
 nos tamen has duas angelicas societates, unam fruentem 
 Deo, alteram tumentem typho; unam cui dicitur: Adorate 
 eum omnes angeli eius, aliam cuius princeps dicit: 
 Haec omnia tibi dabo, si prostratus adoraueris me: 
 unam Dei sancto amore flagrantem, alteram propriae celsitudinis 
 inmundo amore fumantem; et quoniam, sicut scriptum

 

 
 
 
 est, Deus superbis resistit, humilibus autem dat gratiam, 
 illam in caelis caelorum habita.item, istam inde deiectam 
 in hoc infimo aerio caelo tumultuantem; illam luminosa 
 pietate tranquillam, istam tenebrosis cupiditatibus turbulentam; 
 illam Dei nutu clementer subuenientem, iuste ulciscentem, 
 istam suo fastu subdendi et nocendi libidine exaestuantem; 
 illam, ut quantum uult consulat, Dei bonitati ministram, 
 istam, ne quantum uult noceat, Dei potestate frenatam; illam 
 huic inludentem ut nolens prosit persecutionibus suis, hanc 
 illi inuidentem, cum peregrinos colligit suos, — nos ergo 
 has duas societates angelicas inter se dispares adque contrarias, 
 unam et natura bonam et uoluntate rectam, aliam uero 
 natura bonam, sed uoluntate peruersam, aliis manifestioribus 
 diuinarum scripturarum testimoniis declaratas, quod etiam in 
 hoc libro, cui nomen est genesis, lucis tenebrarumque uocabulis 
 significatas existimauimus, etiamsi aliud hoc loco sensit 
 forte qui scripsit, non est inutiliter obscuritas huius pertractata 
 sententiae, quia, etsi uoluntatem auctoris libri huius indagare 
 nequiuimus, a regula tamen fidei, quae per alias eiusdem 
 auctoritatis sacras litteras satis fidelibus nota est, non 
 abhorruimus. Etsi enim corporalia hic commemorata sunt 
 opera Dei, habent procul dubio nonnullam similitudinem spiritalium, 
 secundum quam dicit apostolus: Omnes enim uos 
 filii lucis estis et filii diei, non sumus noctis neque 
 tenebrarum. Si autem hoc sensit etiam ille qui scripsit, ad 
 perfectiorem disputationis finem nostra peruenit intentio, ut 
 homo Dei tam eximiae diuinaeque sapientiae, immo per eum 
 Spiritus Dei in commemorandis operibus Dei, quae omnia

 

 

 
 
 
 sexto die dixit esse perfecta, nullo modo angelos praetermisisse 
 credatur siue in principio, quia primo fecit, siue quod conuenientius 
 intellegitur, in principio, quia in Verbo unigenito 
 fecit, scriptum sit: In principio fecit Deus caelum et 
 terram; quibus nominibus uniuersalis est significata creatura, 
 uel spiritalis et corporalis, quod est credibilius, uel magnae 
 duae mundi partes, quibus omnia quae creata sunt continentur, 
 ut primitus eam totam proponeret ac deinde partes eius 
 secundum mysticum dierum numerum exsequeretur.

CAPUT XXXIIII. 
 De eo quod quidam putant in conditione firmamenti aquarum discretarum nomine angelos significatos, et quod quidam aquas existimant non creatas. 
 Quamquam nonnulli putauerint aquarum nomine significatos 
 quodam modo populos angelorum et hoc esse quod dictum est: 
 Fiat firmamentum inter aquam et aquam, ut supra firmamentum 
 angeli intellegantur, infra uero uel aquae istae uisibiles 
 uel malorum angelorum multitudo uel omnium hominum 
 gentes. Quod si ita est, non illic apparet ubi facti sint angeli, 
 sed ubi discreti; quamuis et aquas, quod peruersissimae adque 
 inpiae uanitatis est, negent quidam factas a Deo, quoniam 
 nusquam scriptum est: Dixit Deus: Fiant aquae. Quod possunt 
 simili uanitate etiam de terra dicere; nusquam enim legitur: 
 Dixit Deus: Fiat terra. Sed, inquiunt, scriptum est: In principio 
 fecit Deus caelum et terram. Illic ergo et aqua 
 intellegenda est; uno enim nomine utrumque conprehensum 
 est. Nam ipsius est mare, sicut in psalmo legitur, et ipse 
 fecit illud, et aridam terram manus eius finxerunt.

 

 
 
 
 Sed hi, qui in nomine aquarum, quae super caelos sunt, 
 angelos intellegi uolunt, ponderibus elementorum mouentur 
 et ideo non putant aquarum fluuidam grauemque naturam in 
 superioribus mundi locis potuisse constitui; qui secundum 
 rationes suas, si ipsi hominem facere possent, non ei pituitam, 
 quod Graece ϕλέγμα dicitur et tamquam in elementis corporis 
 nostri aquarum uicem obtinet, in capite ponerent. Ibi enim 
 sedes est phlegmatis, secundum Dei opus utique aptissime, 
 secundum istorum autem coniecturam tam absurde, ut, si hoc nesciremus 
 et in hoc libro similiter scriptum esset, quod Deus 
 umorem fluuidum et frigidum ac per hoc grauem in superiore 
 omnibus ceteris humani corporis parte posuerit, isti trutinatores 
 elementorum nequaquam crederent, et si auctoritati eiusdem 
 scripturae subditi essent, aliquid aliud ex hoc intellegendum esse 
 censerent. Sed quoniam, si diligenter singula scrutemur adque 
 tractemus, quae in illo diuino libro de constitutione mundi 
 scripta sunt, et multa dicenda et a proposito instituti operis 
 longe digrediendum est, iamque de duabus istis diuersis 
 inter se adque contrariis societatibus angelorum, in quibus 
 sunt quaedam exordia duarum etiam in rebus humanis ciuitatum, 
 de quibus deinceps dicere institui, quantum satis esse 
 uisum est, disputauimus: hunc quoque librum aliquando 
 claudamus.

CAPUT I. 
 
 De una bonorum angelorum malorumque natura. 
 Antequam de institutione hominis dicam, ubi duarum ciuitatum, 
 quantum ad rationalium mortalium genus adtinet. 
 apparebit exortus, sicut superiore libro apparuisse in angelis 
 iam uidetur: prius mihi quaedam de ipsis angelis uideo esse 
 dicenda, quibus demonstretur, quantum a nobis potest, quam 
 non inconueniens neque incongrua dicatur esse hominibus 
 angelisque societas, ut non quattuor (duae scilicet angelorum 
 totidemque hominum), sed duae potius ciuitates, hoc est 
 societates, merito esse dicantur, una in bonis, altera in malis 
 non solum angelis, uerum etiam hominibus constitutae. 
 
 Angelorum bonorum et malo rum inter se contrarios adpetitus 
 non naturis principiisque diuersis, cum Deus omnium 
 substantiarum bonus auctor et conditor utrosque creauerit, sed 
 uoluntatibus et cupiditatibus extitisse dubitare fas non est. 
 dum alii constanter in communi omnibus bono, quod ipse 
 illis Deus est, adque in eius aeternitate ueritate caritate persistunt; 
 alii sua potestate potius delectati, uelut bonum suum 
 sibi ipsi essent, a superiore communi omnium beatifico bono * 
 ad propria defluxerunt et habentes elationis fastum pro excelsissima 
 aeternitate, uanitatis astutiam pro certissima ueritate. 
 studia partium pro indiuidua caritate superbi fallaces inuidi 
 effecti sunt. Beatitudinis igitur illorum causa est adhaerere 
 Deo; quocirca istorum miseriae causa ex contrario est intellegenda, 
 quod est non adhaerere Deo. Quam ob rem si, cum 
 quaeritur, quare illi beati sint, recte respondetur: Quia Deo 
 adhaerent; et cum quaeritur, quur isti sint miseri, recte

 
 
 
 respondetur: Quia non adhaerent Deo: non est creaturae rationalis 
 uel intellectualis bonum, quo beata sit, nisi Deus. Ita 
 quamuis non omnis beata possit esse creatura (neque enim 
 hoc munus adipiscuntur aut capiunt ferae ligna saxa et si 
 quid huius modi est), ea tamen, quae potest, non ex se ipsa 
 potest, quia ex nihilo creata est, sed ex illo, a quo creata est. 
 Hoc enim adepto beata, quo amisso misera est. Ille uero qui 
 non alio, sed se ipso bono beatus est, ideo miser non potest 
 esse, quia non se potest amittere. 
 
 Dicimus itaque incommutabile bonum non esse nisi unum 
 uerum beatum Deum; ea uero, quae fecit, bona quidem esse, 
 quod ab illo, uerum tamen mutabilia, quod non de illo, sed 
 de nihilo facta sunt. Quamquam ergo summa non sint, quibus 
 est Deus maius bonum: magna sunt tamen ea mutabilia bona, 
 quae adhaerere possunt, ut beata sint, inmutabili bono, quod 
 usque adeo bonum eorum est, ut sine illo misera esse necesse 
 sit. Nec ideo cetera in hac creaturae uniuersitate meliora 
 sunt, quia misera esse non possunt; neque enim cetera 
 membra corporis nostri ideo dicendum est oculis esse meliora, 
 quia caeca esse non possunt. Sicut autem melior est natura 
 sentiens et cum dolet quam lapis qui dolere nullo modo 
 potest: ita rationalis natura praestantior etiam misera, quam 
 illa quae rationis uel sensus est expers, et ideo in eam non 
 cadit miseria. Quod cum ita sit, huic naturae, quae in tanta 
 excellentia creata est, ut, licet sit ipsa mutabilis, inhaerendo 
 tamen incommutabili bono, id est summo Deo, beatitudinem 
 consequatur, nec expleat indigentiam suam nisi utique beata 
 sit, eique explendae non sufficiat nisi Deus, profecto non illi 
 adhaerere uitium est. Omne autem uitium naturae nocet ac 
 per hoc contra naturam est. Ab illa igitur, quae adhaeret

 
 
 
 Deo, non natura differt ista, sed uitio; quo tamen etiam uitio 
 ualde magna multumque laudabilis ostenditur ipsa natura. 
 Cuius enim recte uituperatur uitium, procul dubio natura laudatur. 
 Nam recta uitii uituperatio est, quod illo dehonestatur 
 natura laudabilis. Sicut ergo, cum uitium oculorum dicitur 
 caecitas, id ostenditur, quod ad naturam oculorum pertinet 
 uisus; et cum uitium aurium dicitur surditas, ad earum naturam 
 pertinere demonstratur auditus: ita, cum uitium creaturae 
 angelicae dicitur, quo non adhaeret Deo, hinc apertissime declaratur, 
 eius naturae ut Deo adhaereat conuenire. Quam porro 
 magna sit laus adhaerere Deo, ut ei uiuat, inde sapiat, illo 
 gaudeat tantoque bono sine morte sine errore sine molestia 
 perfruatur, quis digne cogitare possit aut eloqui? Quapropter 
 etiam uitio malorum angelorum, quo non adhaerent Deo, quoniam 
 omne uitium naturae nocet, satis manifestatur Deum 
 tam bonam eorum creasse naturam, cui noxium sit non esse 
 cum Deo.

CAPUT II. 
 Nullam essentiam Deo esse contrariam, quia ab eo, qui summe et semper est, hoc in totum uidetur diuersum esse quod non est. 
 Haec dicta sint, nec quisquam, cum de angelis apostaticis 
 loquimur, existimet eos aliam uelut ex alio principio habere 
 potuisse naturam, nec eorum naturae auctorem Deum. Cuius 
 erroris inpietate tanto quisque carebit expeditius et facilius, 
 quanto perspicacius intellegere potuerit, quod per angelum Deus 
 dixit, quando Moysen mittebat ad filios Israel: Ego sum, qui 
 sum. Cum enim Deus summa essentia sit, hoc est summe sit,

 

 
 
 
 et ideo inmutabilis sit: rebus, quas ex nihilo creauit, esse dedit, 
 Sed non summe esse, sicut est ipse; et aliis dedit esse amplius, 
 aliis minus, adque ita naturas essentiarum gradibus 
 ordinauit (sicut enim ab eo, quod est sapere, uocatur sapientia, 
 sic ab eo, quod est esse, uocatur essentia, nouo quidem 
 nomine, quo usi ueteres non sunt Latini sermonis auctores, 
 sed iam nostris temporibus usitato, ne deesset etiam linguae 
 nostrae, quod Graeci appellant coatav ; hoc enim uerbum e 
 uerbo expressum est, ut diceretur essentia); ac per hoc ei 
 naturae, quae summe est, qua faciente sunt quaecumque 
 sunt, contraria natura non est, nisi quae non est. Ei quippe, 
 quod est, non esse contrarium est. Et propterea Deo, id est 
 summae essentiae et auctori omnium qualiumcumque essentiarum, 
 essentia nulla contraria est.

CAPUT III. 
 De inimicis Dei non per naturam, sed per contrariam uoluntatem, quae cum ipsis nocet, bonae utique naturae nocet, quia uitium, si non nocet, non est. 
 Dicuntur autem in scripturis inimici Dei, qui non natura, 
 sed uitiis aduersantur eius imperio, nihil ei ualentes nocere, 
 sed sibi. Inimici enim sunt resistendi uoluntate, non potestate 
 laedendi. Deus namque inmutabilis est et omni modo incorruptibilis. 
 Idcirco uitium, quo resistunt Deo qui eius appellantur 
 inimici, non est Deo, sed ipsis malum, neque hoc ob 
 aliud, nisi quia corrumpit in eis naturae bonum. Natura igitur 
 contraria non est Deo sed uitium, quia malum contrarium 
 est bono. Quis autem neget Deum summe bonum? Vitium

 
 
 
 ergo contrarium est Deo, tamquam malum bono. Porro autem 
 bonum est et natura quam uitiat; unde et huic bono utique 
 contrarium est; sed Deo tantummodo tamquam bono malum, 
 naturae uero, quam uitiat, non tantum malum, sed etiam 
 noxium. Nulla quippe mala Deo noxia sed mutabilibus corruptibilibusque 
 naturis, bonis tamen ipsorum quoque testimonio 
 uitiorum. Si enim bonae non essent, eis uitia nocere non 
 possent. Nam quid eis nocendo faciunt, nisi adimunt integritatem 
 pulchritudinem, salutem uirtutem et quidquid boni 
 naturae per uitium detrahi siue minui consueuit? Quod si 
 omnino desit, nihil boni adimendo non nocet ac per hoc nec 
 uitium est. Nam esse uitium et non nocere non potest. Unde 
 colligitur, quamuis non possit uitium nocere incommutabili 
 bono, non tamen posse nocere nisi bono, quia non inest, nisi 
 ubi nocet. Hoc etiam isto modo dici potest, uitium esse nec 
 in summo posse bono nec nisi in aliquo bono. Sola ergo 
 bona alicubi esse possunt, sola mala nusquam; quoniam 
 naturae etiam illae, quae ex malae uoluntatis initio uitiatae 
 sunt, in quantum uitiosae sunt, malae sunt, in quantum 
 autem naturae sunt, bonae sunt. Et cum in poenis est natura 
 uitiosa, excepto eo, quod natura est, etiam hoc ibi bonum 
 est, quod inpunita non est. Hoc enim est iustum et omne 
 iustum procul dubio bonum. Non enim quisquam de uitiis 
 naturalibus, sed de uoluntariis poenas luit. Nam etiam quod 
 uitium consuetudine nimioue progressu roboratum uelut naturaliter 
 inoleuit, a uoluntate sumsit exordium. De uitiis quippe 
 nunc loquimur eius naturae, cui mens inest capax intellegibilis 
 lucis, qua discernitur iustum ab iniusto.

CAPUT IIII. 
 De naturis inrationalium aut uita carentium, quae in suo genere adque ordine ab uniuersitatis decore non discrepant. 
 Ceterum uitia pecorum et arborum aliarumque rerum mutabilium 
 adque mortalium uel intellectu uel sensu uel uita 
 omnino carentium, quibus eorum dissolubilis natura corrumpitur, 
 damnabilia putare ridiculum est, cum istae creaturae eum 
 modum nutu Creatoris acceperint, ut cedendo ac succedendo 
 peragant infimam pulchritudinem temporum in genere suo 
 istius mundi partibus congruentem. Neque enim caelestibus 
 fuerant terrena coaequanda, aut ideo uniuersitati deesse 
 ista debuerunt, quoniam sunt illa meliora. Cum ergo in his 
 locis, ubi esse talia conpetebat, aliis alia deficientibus oriuntur 
 et succumbunt minora maioribus adque in qualitates superantium 
 superata uertuntur, rerum est ordo transeuntium. 
 Cuius ordinis decus nos propterea non delectat, quoniam parti 
 eius pro condicione nostrae mortalitatis intexti uniuersum, cui 
 particulae, quae nos offendunt, satis apte decenterque conueniunt, 
 sentire non possumus. Unde nobis, in quibus eam contemplari 
 minus idonei sumus, rectissime credenda praecipitur 
 prouidentia Conditoris, ne tanti artificis opus in aliquo reprehendere 
 uanitate humanae temeritatis audeamus. Quamquam 
 et uitia rerum terrenarum non uoluntaria neque poenalia 
 naturas ipsas, quarum nulla omnino est, cuius non sit auctor 
 et conditor Deus, si prudenter adtendamus, eadem ratione 
 commendant, quia et in eis hoc nobis per uitium tolli displicet, 
 quod in natura placet; nisi quia hominibus etiam

 
 
 
 ipsae naturae plerumque displicent, cum eis fiunt noxiae. non 
 eas considerantibus, sed utilitatem suam, sicut illa animalia, 
 quorum abundantia Aegyptiorum superbia uapulauit. Sed isto 
 modo possunt et solem uituperare, quoniam quidam peccantes 
 uel debita non reddentes poni a iudicibus iubentur ad solem. 
 Non itaque ex commodo uel incommodo nostro, sed per se 
 ipsam considerata natura dat artifici suo gloriam. Sic est et 
 natura ignis aeterni sine ulla dubitatione laudabilis, quamuis 
 damnatis inpiis futura poenalis. Quid enim est igne flammante 
 uigente lucente pulchrius? quid calfaciente curante coquente 
 utilius? quamuis eo nihil sit urente molestius. Idem igitur 
 ipse aliter adpositus perniciosus, qui conuenienter adhibitus 
 commodissimus inuenitur. Nam eius in uniuerso mundo utilitates 
 uerbis explicare quis sufficit? Nec audiendi sunt, qui 
 laudant in igne lucem, ardorem autem uituperant, uidelicet 
 non ex ui naturae, sed ex suo commodo uel incommodo. 
 Videre enim uolunt, ardere nolunt. Sed parum adtendunt eam 
 ipsam lucem, quae certe et illis placet, oculis infirmis per 
 inconuenientiam nocere, et in illo ardore, qui eis displicet, 
 nonnulla animalia per conuenientiam salubriter uiuere.

CAPUT V. 
 Quod in omni naturae specie ac modo laudabilis sit Creator. 
 Naturae igitur omnes, quoniam sunt et ideo habent modum 
 suum, speciem suam et quandam secum pacem suam, profecto 
 bonae sunt; et cum ibi sunt, ubi esse per naturae ordinem 
 debent, quantum acceperunt, suum esse custodiunt; et

 
 
 
 quae semper esse non acceperunt, pro usu motuque rerum, 
 quibus Creatoris lege subduntur, in melius deteriusue mutantur, 
 in eum diuina prouidentia tendentes exitum, quem ratio 
 gubernandae uniuersitatis includit; ita ut nec tanta corruptio, 
 quanta usque ad interitum naturas mutabiles mortalesque 
 perducit, sic faciat non esse quod erat, ut non inde fiat consequenter 
 quod esse debebat. Quae cum ita sint, Deus, qui 
 summe est adque ob hoc ab illo facta est omnis essentia, 
 quae non summe est (quia neque illi aequalis esse deberet, 
 quae de nihilo facta esset, neque ullo modo esse posset, si 
 ab illo facta non esset), nec ullorum uitiorum offensione 
 uituperandus et omnium naturarum consideratione laudandus 
 est.

CAPUT VI. 
 Quae causa sit beatitudinis angelorum bonorum et quae causa sit miseriae angelorum malorum. 
 Proinde causa beatitudinis angelorum bonorum ea uerissima 
 reperitur, quod ei adhaerent qui summe est. Cum uero causa 
 miseriae malorum angelorum quaeritur, ea merito occurrit, 
 quod ab illo, qui summe est, auersi ad se ipsos conuersi sunt, 
 qui non summe sunt; et hoc uitium quid aliud quam superbia 
 nuncupetur? Initium quippe omnis peccati superbia. 
 Noluerunt ergo ad illum custodire fortitudinem suam, et qui 
 magis essent, si ei qui summe est adhaererent, se illi praeferendo 
 id quod minus est praetulerunt. Hic primus defectus et 
 prima inopia primumque uitium eius naturae, quae ita creata est, 
 ut nec summe esset, et tamen ad beatitudinem habendam eo, 
 qui summe est, frui posset, a quo auersa non quidem nulla, 
 sed tamen minus esset adque ob hoc misera fieret. Huius

 

 
 
 
 porro malae uoluntatis causa efficiens si quaeratur, nihil inuenitur. 
 Quid est enim quod facit uoluntatem malam, cum 
 ipsa faciat opus malum? Ac per hoc mala uoluntas efficiens est 
 operis mali, malae autem uoluntatis efficiens nihil est. Quoniam 
 si res aliqua est, aut habet aut non habet aliquam uoluntatem; 
 si habet, aut bonam profecto habet aut malam; si bonam, 
 quis ita desipiat, ut dicat quod bona uoluntas faciat uoluntatem 
 malam? Erit enim, si ita est, bona uoluntas causa 
 peccati, quo absurdius putari nihil potest. Si autem res ista, 
 quae putatur facere uoluntatem malam, ipsa quoque habet 
 uoluntatem malam, etiam eam quae fecerit res consequenter 
 interrogo, adque ita, ut sit aliquis inquirendi modus, causam 
 primae malae uoluntatis inquiro. Non est enim prima uoluntas 
 mala, quam fecit uoluntas mala; sed illa prima est, quam 
 nulla fecit. Nam si praecessit a qua fieret, illa prior est, quae 
 alteram fecit. Si respondetur quod eam nulla res fecerit et 
 ideo semper fuerit: quaero utrum in aliqua natura fuerit. Si 
 enim in nulla fuit, omnino non fuit; si autem in aliqua, 
 uitiabat eam et corrumpebat eratque illi noxia ac per hoc 
 bono priuabat. Et ideo in mala natura uoluntas mala esse 
 non poterat, sed in bona, mutabili tamen, cui uitium hoc 
 posset nocere. Si enim non nocuit, non utique uitium fuit, 
 ac per hoc nec mala uoluntas fuisse dicenda est. Porro si 
 nocuit, bonum auferendo uel minuendo utique nocuit. Non 
 igitur esse potuit sempiterna uoluntas mala in ea re, in qua 
 bonum naturale praecesserat, quod mala uoluntas nocendo 
 posset adimere. Si ergo non erat sempiterna, quis eam fecerit 
 quaero. Restat ut dicatur, quod ea res fecerit malam uoluntatem, 
 in qua nulla uoluntas fuit. Haec utrum superior sit, 
 requiro, an inferior, an aequalis. Sed superior utique melior;

 
 
 
 quo modo ergo nullius, ac non potius bonae uoluntatis? Hoc 
 idem profecto et aequalis. Duo quippe quamdiu sunt pariter 
 uoluntatis bonae, non facit alter in altero uoluntatem malam. 
 Relinquitur ut inferior res, cui nulla uoluntas est, fecerit 
 angelicae naturae, quae prima peccauit, uoluntatem malam. 
 Sed etiam res ipsa quaecumque est inferior usque ad infimam 
 terram, quoniam natura et essentia est, procul dubio bona est, 
 habens modum et speciem suam in genere adque ordine suo. 
 Quo modo ergo res bona efficiens est uoluntatis malae? Quo 
 modo, inquam, bonum est causa mali? Cum enim se uoluntas 
 relicto superiore ad inferiora conuertit, efficitur mala, non quia 
 malum est, quo se conuertit, sed quia peruersa est ipsa conuersio. 
 Idcirco non res inferior uoluntatem malam fecit, sed rem 
 inferiorem praue adque inordinate, ipsa quia facta est, adpetiuit. 
 Si enim aliqui duo aequaliter affecti animo et corpore uideant. 
 unius corporis pulchritudinem, qua uisa unus eorum ad inlicite 
 fruendum moueatur, alter in uoluntate pudica stabilis perseueret, 
 quid putamus esse causae, ut in illo fiat, in illo non 
 fiat uoluntas mala? Quae illam res fecit in quo facta est? 
 Neque enim pulchritudo illa corporis; nam eam non fecit in 
 ambobus, quando quidem amborum non dispariliter occurrit 
 aspectibus. An caro intuentis in causa est? quur non et illius? 
 An uero animus? quur non utriusque? Ambos enim et animo 
 et corpore aequaliter affectos fuisse praediximus. An dicendum 
 est alterum eorum occulta maligni spiritus suggestione tentatum, 
 quasi non eidem suggestioni et qualicumque suasioni 
 propria uoluntate consenserit? Hanc igitur consensionem, hanc 
 malam quam male suadenti adhibuit uoluntatem, quae in eo 
 res fecerit, quaerimus. Nam ut hoc quoque inpedimentum ab 
 ista quaestione tollatur, si eadem tentatione ambo tententur, 
 et unus ei cedat adque consentiat, alter idem qui fuerat

 
 
 
 perseueret: quid aliud apparet, nisi unum noluisse, alterum 
 uoluisse a castitate deficere? Unde, nisi propria uoluntate. 
 ubi eadem fuerat in utroque corporis et animi affectio? Amborum 
 oculis pariter uisa est eadem pulchritudo, ambobus 
 pariter institit occulta tentatio; propriam igitur in uno 
 eorum uoluntatem malam res quae fecerit scire uolentibus, 
 si bene intueantur, nihil occurrit. Si enim dixerimus quod 
 ipse eam fecerit, quid erat ipse ante uoluntatem malam 
 nisi natura bona, cuius auctor Deus, qui est inmutabile 
 bonum? Qui ergo dicit eum, qui consensit tentanti adque 
 suadenti, cui non consensit alius, ad inlicite utendum pulchro 
 corpore, quod uidendum ambobus pariter adfuit, cum ante 
 illam uisionem ac tentationem similes ambo animo et corpore 
 fuerint, ipsum sibi fecisse uoluntatem malam, qui utique 
 bonus ante uoluntatem malam fuerit: quaerat quur eam fecerit, 
 utrum quia natura est, an quia ex nihilo facta est, et 
 inueniet uoluntatem malam non ex eo esse incipere quod 
 natura est, sed ex eo quod de nihilo facta natura est. Nam 
 si natura causa est uoluntatis malae, quid aliud cogimur 
 dicere, nisi a bono fieri malum et bonum esse causam mali? 
 si quidem a natura bona fit uoluntas mala. Quod unde fieri 
 potest, ut natura bona, quamuis mutabilis, antequam habeat 
 uoluntatem malam, faciat aliquid mali, hoc est ipsam uoluntatem 
 malam?

CAPUT VII. 
 Causam efficientem malae uoluntatis non esse quaerendam. 
 Nemo igitur quaerat efficientem causam malae uoluntatis; 
 non enim est efficiens sed deficiens, quia nec illa effectio sed 
 defectio. Deficere namque ab eo, quod summe est, ad id, 
 quod minus est, hoc est incipere habere uoluntatem malam. 
 Causas porro defectionum istarum, cum efficientes non sint, 
 ut dixi, sed deficientes, uelle inuenire tale est, ac si quisquam 
 uelit uidere tenebras uel audire silentium, quod tamen utrumque 
 nobis notum est, neque illud nisi per oculos, neque hoc 
 nisi per aures, non sane in specie, sed in speciei priuatione. 
 Nemo ergo ex me scire quaerat, quod me nescire scio, nisi 
 forte ut nescire discat, quod sciri non posse sciendum est. 
 Ea quippe quae non in specie, sed in eius priuatione sciuntur, 
 si dici aut intellegi potest, quodam modo nesciendo 
 sciuntur, ut sciendo nesciantur. Cum enim acies etiam oculi 
 corporalis currit per species corporales, nusquam tenebras 
 uidet, nisi ubi coeperit non uidere. Ita etiam non ad aliquem 
 alium sensum, sed ad solas aures pertinet sentire silentium, 
 quod tamen nullo modo nisi non audiendo sentitur. Sic species 
 intellegibiles mens quidem nostra intellegendo conspicit; sed 
 ubi deficiunt, nesciendo condiscit. Delicta enim quis intellegit?

CAPUT VIII. 
 De amore peruerso, quo uoluntas ab incommutabili bono ad mutabile bonum deficit. 
 Hoc scio, naturam Dei numquam, nusquam, nulla ex parte 
 posse deficere, et ea posse deficere, quae ex nihilo facta sunt. 
 Quae tamen quanto magis sunt et bona faciunt (tunc enim aliquid 
 faciunt), causas habent efficientes; in quantum autem deficiunt 
 et ex hoc mala faciunt (quid enim tunc faciunt nisi uana?). 
 causas habent deficientes. Itemque scio, in quo fit mala uoluntas, 
 id in eo fieri, quod si nollet non fieret, et ideo non 
 necessarios, sed uoluntarios defectus iusta poena consequitur. 
 Deficitur enim non ad mala, sed male, id est non ad malas 
 naturas, sed ideo male, quia contra ordinem naturarum ab 
 eo quod summe est ad id quod minus est. Neque enim auri 
 uitium est auaritia, sed hominis peruerse amantis aurum 
 iustitia derelicta, quae incomparabiliter auro debuit anteponi; 
 nec luxuria uitium est pulchrorum suauiumque corporum, 
 sed animae peruerse amantis corporeas uoluptates neglecta 
 temperantia, qua rebus spiritaliter pulchrioribus et incorruptibiliter 
 suauioribus coaptamur; nec iactantia uitium est laudis 
 humanae, sed animae peruerse amantis laudari ab hominibus 
 spreto testimonio conscientiae; nec superbia uitium est dantis 
 potestatem uel ipsius etiam potestatis, sed animae peruerse 
 amantis potestatem suam potentioris iustiore contemta. Ac per 
 hoc qui peruerse amat cuiuslibet naturae bonum, etiamsi 
 adipiscatur, ipse fit in bono malus et miser meliore priuatus.

CAPUT VIIII. 
 An sancti angeli, quem habent creatorem naturae, eundem habeant bonae uoluntatis auctorem per Spiritum sanctum in eis caritate diffusa. 
 Cum ergo malae uoluntatis efficiens naturalis uel, si dici 
 potest, essentialis nulla sit causa (ab ipsa quippe incipit 
 spirituum mutabilium malum, quo minuitur adque deprauatur 
 naturae bonum, nec talem uoluntatem facit nisi defectio, qua 
 deseritur Deus. cuius defectionis etiam causa utique deficit): 
 si dixerimus nullam esse efficientem causam etiam uoluntatis 
 bonae, cauendum est, ne uoluntas bona bonorum angelorum 
 non facta, sed Deo coaeterna esse credatur. Cum ergo ipsi 
 facti sint, quo modo illa non esse facta dicetur? Porro 
 quia facta est, utrum cum ipsis facta est, an sine illa fuerunt 
 prius? Sed si cum ipsis, non dubium quod ab illo facta sit, 
 a quo et ipsi; simulque ut facti sunt, ei. a quo facti sunt, 
 amore. cum quo facti sunt, adhaeserunt; eoque sunt isti ab 
 illorum societate discreti, quod illi in eadem bona uoluntate 
 manserunt, isti ab ea deficiendo mutati sunt, mala scilicet 
 uoluntate hoc ipso quod a bona defecerunt; a qua non defecissent. 
 si utique noluissent. Si autem boni angeli fuerunt 
 prius sine bona uoluntate eamque in se ipsi Deo non operante 
 fecerunt, ergo meliores a se ipsis quam ab illo facti sunt. 
 Absit. Quid enim erant sine bona uoluntate nisi mali? Aut si 
 propterea non mali, quia nec mala uoluntas eis inerat (neque 
 enim ab ea, quam nondum coeperant habere, defecerant), certe 
 nondum tales, nondum tam boni quam esse cum bona uoluntate 
 coeperunt. At si non potuerunt se ipsos facere meliores,

 

 
 
 
 quam eos ille fecerat, quo nemo melius quidquam facit: profecto 
 et bonam uoluntatem, qua meliores essent, nisi operante 
 adiutorio Creatoris habere non possent. Et cum id egit eorum 
 uoluntas bona, ut non ad se ipsos, qui minus erant, sed ad 
 illum, qui summe est, conuerterentur eique adhaerentes magis 
 essent eiusque participatione sapienter beateque uiuerent: quid 
 aliud ostenditur nisi uoluntatem quamlibet bonam inopem 
 fuisse in solo desiderio remansuram, nisi ille, qui bonam naturam 
 ex nihilo sui capacem fecerat, ex se ipso faceret inplendo 
 meliorem, prius faciens excitando auidiorem? 
 
 
 Nam et hoc discutiendum est, si boni angeli ipsi in se 
 fecerunt bonam uoluntatem, utrum aliqua eam an nulla uoluntate 
 fecerunt. Si nulla, utique nec fecerunt. Si aliqua. utrum 
 mala an bona? Si mala, quo modo esse potuit mala uoluntas 
 bonae uoluntatis effectrix? Si bona, iam ergo habebant. Et 
 istam quis fecerat nisi ille, qui eos cum bona uoluntate, id 
 est cum amore casto quo illi adhaererent, creauit, simul eis et 
 condens naturam et largiens gratiam? Unde sine bona uoluntate, 
 hoc est Dei amore, numquam sanctos angelos fuisse 
 credendum est. Isti autem, qui, cum boni creati essent, tamen 
 mali sunt (mala propria uoluntate, quam bona natura non 
 fecit, nisi cum a bono sponte defecit, ut mali causa non sit 
 bonum, sed defectus a bono), aut minorem acceperunt diuini 
 amoris gratiam quam illi, qui in eadem perstiterunt, aut si 
 utrique boni aequaliter creati sunt, istis mala uoluntate cadentibus 
 illi amplius adiuti ad eam beatitudinis plenitudinem, 
 unde se numquam casuros certissimi fierent, peruenerunt; sicut 
 iam etiam in libro, quem sequitur iste, tractauimus.

 

 
 
 
 Confitendum est igitur cum debita laude Creatoris non ad solos 
 sanctos homines pertinere, uerum etiam de sanctis angelis 
 posse dici, quod caritas Dei diffusa sit in eis per Spiritum 
 sanctum, qui datus est eis; nec tantum hominum, sed primitus 
 praecipueque angelorum bonum esse. quod scriptum est: 
 Mihi autem adhaerere Deo bonum est. Hoc bonum 
 quibus commune est, habent et cum illo cui adhaerent et 
 inter se sanctam societatem et sunt una ciuitas Dei eademque 
 uiuum sacrificium eius uiuumque templum eius. Cuius 
 pars. quae coniungenda inmortalibus angelis ex mortalibus 
 hominibus congregatur et nunc mortaliter peregrinatur in 
 terris uel in eis, qui mortem obierunt, secretis animarum 
 receptaculis sedibusque requiescit, eodem Deo creante quem 
 ad modum exorta sit, sicut de angelis dictum est, iam uideo 
 esse dicendum. Ex uno quippe homine. quem primum Deus 
 condidit, humanum genus sumsit exordium secundum sanctae 
 scripturae fidem. quae mirabilem auctoritatem non inmerito 
 habet in orbe terrarum adque in omnibus gentibus, quas sibi 
 esse credituras inter cetera uera, quae dixit, uera diuinitate 
 praedixit.

CAPUT X. 
 De opinione eorum, qui humanum genus sicut ipsum mundum semper fuisse existimant. 
 Omittamus igitur coniecturas hominum nescientium quid 
 loquantur de natura uel institutione generis humani. Alii namque, 
 sicut de ipso mundo crediderunt, semper fuisse homines 
 opinantur. Unde et ait Apuleius, cum hoc animantium genus 
 describeret: \'Singillatim mortales, cuncti tamen uniuerso genere 
 perpetui.\' Et cum illis dictum fuerit, si semper fuit humanum 
 genus, quonam modo uerum eorum loquatur historia 
 narrans qui fuerint quarumque rerum inuentores, qui primi 
 liberalium disciplinarum aliarumque artium institutores. uel 
 a quibus primum illa uel illa regio parsque terrarum. illa 
 adque illa insula incoli coeperit, respondent diluuiis et conflagrationibus 
 per certa interualla temporum non quidem 
 omnia, sed plurima terrarum ita uastari, ut redigantur homines 
 ad exiguam paucitatem, ex quorum progenie rursus multitudo 
 pristina reparetur; ac sic identidem reperiri et institui 
 quasi prima, cum restituantur potius, quae fuerant illis nimiis 
 uastationibus interrupta et extincta; ceterum hominem nisi 
 ex homine existere omnino non posse. Dicunt autem quod 
 putant. non quod sciunt.

CAPUT XI. 
 De falsitate eius historiae, quae multa milia annorum praeteritis temporibus adscribit. 
 Fallunt eos etiam quaedam mendacissimae litterae, quas 
 perhibent in historia temporum multa annorum milia continere, 
 cum ex litteris sacris ab institutione hominis nondum 
 conpleta annorum sex milia conputemus. Unde ne multa 
 disputem quem ad modum illarum litterarum, in quibus longe 
 plura annorum milia referuntur, uanitas refellatur et nulla in 
 illis rei huius idonea reperiatur auctoritas: illa epistula Alexandri 
 Magni ad Olympiadem matrem suam, quam scripsit 
 narrationem cuiusdam Aegyptii sacerdotis insinuans, quam 
 protulit ex litteris quae sacrae aput illos haberentur, continet 
 etiam regna, quae Graeca quoque nouit historia; in quibus 
 regnum Assyriorum in eadem epistula Alexandri quinque milia 
 excedit annorum; in Graeca uero historia mille ferme et 
 trecentos habet ab ipsius Beli principatu, quem regem et ille 
 Aegyptius in eiusdem regni ponit exordio; Persarum autem 
 et Macedonum imperium usque ad ipsum Alexandrum, cui 
 loquebatur, plus quam octo annorum milia ille constituit, 
 cum aput Graecos Macedonum usque ad mortem Alexandri 
 quadringenti octoginta quinque reperiantur, Persarum uero, 
 donec ipsius Alexandri uictoria finiretur, ducenti et triginta 
 tres conputentur. Longe itaque hi numeri annorum illis 
 Aegyptiis sunt minores. nec eis, etiamsi ter tantum conputarentur, 
 aequarent. Perhibentur enim Aegyptii quondam

 
 
 
 tam breues annos habuisse, ut quaternis mensibus finirentur; 
 unde annus plenior et uerior, qualis nunc et nobis et illis est, 
 tres eorum annos conplectebatur antiquos. Sed ne sic quidem. 
 ut dixi, Graeca Aegyptiae numero temporum concordat historia. 
 Et ideo Graecae potius fides habenda est, quia ueritatem non 
 excedit annorum, qui litteris nostris, quae uere sacrae sunt. 
 continentur. Porro si haec epistula Alexandri, quae maxime 
 innotuit, multum abhorret in spatiis temporum a probabili 
 fide rerum: quanto minus credendum est illis litteris, quas. 
 plenas fabulosis uelut antiquitatibus proferre uoluerint contra 
 auctoritatem notissimorum diuinorumque librorum, quae totum 
 orbem sibi crediturum esse praedixit, et cui totus orbis, sicut 
 ab ea praedictum est, credidit; quae uera se narrasse praeterita 
 ex his, quae futura praenuntiauit, cum tanta ueritate 
 inplentur, ostendit.

CAPUT XII. 
 De his, qui hunc quidem mundum non sempiternum putant, sed aut innumerabiles aut eundem unum certa conclusione saeculorum semper nasci et resolui opinantur. 
 Alii uero, qui mundum istum non existimant sempiternum, 
 siue non eum solum, sed innumerabiles opinentur. siue solum 
 quidem esse, sed certis saeculorum interuallis innumerabiliter 
 oriri et occidere, necesse est fateantur hominum genus prius 
 sine hominibus gignentibus extitisse. Neque enim ut alluuioibus 
 incendiisque terrarum, quas illi non putant toto prorsus 
 orbe contingere, et ideo paucos homines, ex quibus multitudo 
 pristina reparetur, semper remanere contendunt, ita et hi

 
 
 
 possunt putare, quod aliquid hominum pereunte mundo relinquatur 
 in mundo; sed sicut ipsum mundum ex materia sua 
 renasci existimant, ita in illo ex elementis eius genus humanum 
 ac deinde a parentibus progeniem pullulare mortalium, sicut 
 aliorum animalium.

CAPUT XIII. 
 Quid respondendum sit his, qui primam conditionem hominis tardam esse causantur. 
 Quod autem respondimus, cum de mundi origine quaestio 
 uerteretur, eis, qui nolunt credere non eum semper fuisse, 
 sed esse coepisse, sicut etiam Plato apertissime confitetur, 
 quamuis a nonnullis contra quam loquitur sensisse credatur: 
 hoc etiam de prima hominis conditione responderim, propter 
 eos, qui similiter mouentur, quur homo per innumerabilia 
 adque infinita retro tempora creatus non sit tamque sero sit 
 creatus, ut minus quam sex milia sint annorum, ex quo esse 
 coepisse in sacris litteris inuenitur. Si enim breuitas eos 
 offendit temporis, quod tam pauci eis uidentur anni, ex quo 
 institutus homo in nostris auctoritatibus legitur: considerent 
 nihil esse diuturnum, in quo est aliquid extremum, et omnia 
 saeculorum spatia definita, si aeternitati interminae comparentur, 
 non exigua existimanda esse, sed nulla. Ac per hoc si non 
 quinque uel sex, uerum etiam sexaginta milia siue sescenta, 
 aut sexagiens, aut sescentiens, aut sescentiens miliens dicerentur 
 annorum, aut itidem per totidem totiens multiplicaretur 
 haec summa, ubi iam nullum numeri nomen haberemus, ex 
 quo Deus hominem fecit: similiter quaeri posset, quur ante

 
 
 
 non fecerit. Dei quippe ab hominis creatione cessatio retrorsus 
 aeterna sine initio tanta est, ut, si ei conferatur quamlibet 
 magna et ineffabilis numerositas temporum, quae tamen fine 
 conclusa certi spatii terminatur, nec saltem tanta uideri debeat, 
 quanta si umoris breuissimam guttam uniuerso mari, etiam 
 quantum oceanus circumfluit, conparemus; quoniam istorum 
 duorum unum quidem perexiguum est, alterum incomparabiliter 
 magnum, sed utrumque finitum; illud uero temporis spatium, 
 quod ab aliquo initio progreditur et aliquo termino 
 cohercetur. magnitudine quantacumque tendatur, conparatum 
 illi, quod initium non habet, nescio utrum pro minimo an 
 potius pro nullo deputandum est. Hinc enim si a fine uel breuissima 
 siugillatim momenta detrahantur, decrescente numero 
 licet tam ingenti, ut uocabulum non inueniat, retrorsum redeundo 
 (tamquam si hominis dies ab illo, in quo nunc uiuit, usque 
 ad illum, in quo natus est, detrahas) quandoque ad initium illa 
 detractio perducetur. Si autem detrahantur retrorsus in spatio, 
 quod a nullo coepit exordio, non dico singillatim minuta 
 momenta uel horarum aut dierum aut mensum aut annorum 
 etiam quantitates, sed tam magna spatia, quanta illa summa 
 conprehendit annorum, quae iam dici a quibuslibet conputatoribus 
 non potest, quae tamen momentorum minutatim detractione 
 consumitur, et detrahantur haec tanta spatia non 
 semel adque iterum saepiusque, sed semper: quid fit, quid 
 agitur, quando numquam ad initium, quod omnino nullum 
 est, peruenitur? Quapropter quod nos modo quaerimus post 
 quinque milia et quod excurrit annorum. possent et posteri 
 etiam post annorum sescentiens miliens eadem curiositate 
 requirere. si in tantum haec mortalitas hominum exoriendo

 
 
 
 et occubando et inperita perseueraret infirmitas. Potuerunt et 
 qui fuerunt ante nos ipsis recentibus hominis creati temporibus 
 istam mouere quaestionem. Ipse denique primus homo 
 uel postridie uel eodem die postea quam factus est potuit 
 inquirere, quur non ante sit factus; et quandocumque antea 
 factus esset, non uires tunc alias et alias nunc uel etiam 
 postea ista de initio rerum temporalium controuersia reperiret.

CAPUT XIIII. 
 De reuolutione saeculorum, quibus certo fine con- clusis uniuersa semper in eundem ordinem eandemque speciem reditura quidam philosophi crediderunt. 
 Hanc autem se philosophi mundi huius non aliter putauerunt 
 posse uel debere dissoluere, nisi ut circuitus temporum 
 inducerent, quibus eadem semper fuisse renouata adque repetita 
 in rerum natura adque ita deinceps fore sine cessatione adseuerarent 
 uolumina uenientium et praetereuntium saeculorum; 
 siue in mundo permanente isti circuitus fierent, siue certis 
 interuallis oriens et occidens mundus eadem semper quasi 
 noua, quae transacta et uentura sunt, exhiberet. A quo ludibrio 
 prorsus inmortalem animam, etiam cum sapientiam perceperit, 
 liberare non possunt, euntem sine cessatione ad falsam beatitudinem 
 et ad ueram miseriam sine cessatione redeuntem. 
 Quo modo enim uera beatitudo est, de cuius numquam aeternitate 
 confiditur, dum anima uenturam miseriam aut inperitissime 
 in ueritate nescit aut infelicissime in beatitudine

 
 
 
 pertimescit? At si ad miserias numquam ulterius reditura ex his 
 ad beatitudinem pergit: fit ergo aliquid noui in tempore, quod 
 finem non habet temporis. Quur non ergo et mundus? quur 
 non et homo factus in mundo? ut illi nescio qui falsi circuitus 
 a falsis sapientibus fallacibusque conperti in doctrina sana 
 tramite recti itineris euitentur. 
 
 Nam quidam et illud, quod legitur in libro Salomonis, qui 
 uocatur ecclesiastes: Quid est quod fuit? Ipsum quod 
 erit. Et quid est quod factum est? Ipsum quod 
 fiet; et non est omne recens sub sole. Qui loquetur 
 et dicet: Ecce hoc nouum est: iam fuit saeculis 
 quae fuerunt ante nos, propter hos circuitus in 
 eadem redeuntes et in eadem cuncta reuocantes dictum intellegi 
 uolunt; quod ille aut de his rebus dixit, de quibus 
 superius loquebatur, hoc est de generationibus aliis euntibus. 
 aliis uenientibus, de solis anfractibus, de torrentium lapsibus: 
 aut certe de omnium rerum generibus, quae oriuntur adque 
 occidunt. Fuerunt enim homines ante nos, sunt et nobiscum, 
 erunt et post nos: ita quaeque animantia uel arbusta. Monstra 
 quoque ipsa, quae inusitata nascuntur, quamuis inter se 
 diuersa sint et quaedam eorum semel facta narrentur, tamen 
 secundum id, quod generaliter miracula et monstra sunt, 
 utique et fuerunt et erunt. nec recens et nouum est, ut monstrum 
 sub sole nascatur. Quamuis haec uerba quidam sic intellexerint, 
 tamquam in praedestinatione Dei iam facta fuisse 
 omnia sapiens ille uoluisset intellegi, et ideo nihil recens 
 esse sub sole. Absit autem a recta fide, ut his Salomonis 
 uerbis illos circuitus significatos esse credamus, quibus illi

 

 
 
 
 putant sic eadem temporum temporaliumque rerum uolumina 
 repeti, ut uerbi gratia, sicut isto saeculo Plato philosophus 
 in urbe Atheniensi et in ea schola, quae Academia dicta est, 
 discipulos docuit, ita per innumerabilia retro saecula multum 
 quidem prolixis interuallis. sed tamen certis, et idem Plato 
 et eadem ciuitas et eadem schola idemque discipuli repetiti 
 et per innumerabilia deinde saecula repetendi sint. Absit, inquam, 
 ut nos ista credamus. Semel enim Christus mortuus 
 est pro peccatis nostris; surgens autem a mortuis iam non 
 moritur, et mors ei ultra non dominabitur; et nos post 
 resurrectionem semper cum Domino erimus, cui modo dicimus, 
 quod sacer admonet psalmus: Tu, Domine, seruabis nos 
 et custodies nos a generatione hac et in aeternum. 
 Satis autem istis existimo conuenire quod sequitur: In circuitu 
 inpii ambulabunt; non quia per circulos, quos opinantur, 
 eorum uita est recursura, sed quia modo talis est 
 erroris eorum uia, id est falsa doctrina.

CAPUT XV. 
 De temporali conditione generis humani, quam Deus nec nouo consilio instituerit nec mutabili uoluntate. 
 Quid autem mirum est, si in his circuitibus errantes nec 
 aditum nec exitum inueniunt? quia genus humanum adque 
 ista nostra mortalitas nec quo initio coepta sit sciunt, nec 
 quo fine claudatur; quando quidem altitudinem Dei penetrare

 

 
 
 
 non possunt, qua, cum ipse sit aeternus et sine initio, ab aliquo 
 tamen initio exorsus est tempora et hominem, quem numquam 
 antea fecerat, fecit in tempore, non tamen nouo et repentino, 
 sed inmutabili aeternoque consilio. Quis hanc ualeat altitudinem 
 inuestigabilem uestigare et inscrutabilem perscrutari, secundum 
 quam Deus hominem temporalem, ante quem nemo umquam 
 hominum fuit, non mutabili uoluntate in tempore condidit et 
 genus humanum ex uno multiplicauit? Quando quidem psalmus 
 ipse cum praemisisset adque dixisset: Tu, Domine, seruabis 
 nos et custodies nos a generatione hac et in 
 aeternum, ac deinde repercussisset eos, in quorum stulta 
 inpiaque doctrina nulla liberationis et beatitudinis animae 
 seruatur aeternitas, continuo subiciens: In circuitu inpii 
 ambulabunt: tamquam ei diceretur: \'Quid ergo tu credis, 
 sentis, intellegis? numquidnam existimandum est subito Deo 
 placuisse hominem facere, quem numquam antea infinita retro 
 aeternitate fecisset, cui nihil noui accidere potest, in quo 
 mutabile aliquid non est?\' continuo respondit ad ipsum Deum 
 loquens: Secundum altitudinem tuam multiplicasti 
 filios hominum. Sentiant, inquit, homines quod putant, et 
 quod eis placet opinentur et disputent: Secundum altitudinem 
 tuam, quam nullus potest nosse hominum, multiplicasti 
 filios hominum. Valde quippe altum est et 
 semper fuisse, et hominem, quem numquam fecerat, ex aliquo 
 tempore primum facere uoluisse, nec consilium uoluntatemque 
 mutasse.

CAPUT XVI. 
 An ut Deus semper etiam dominus fuisse intellegatur, credendum sit creaturam quoque numquam defuisse cui dominaretur, et quo modo dicatur semper creatum quod dici non potest coaeternum. 
 Ego quidem sicut Dominum Deum aliquando dominum 
 non fuisse dicere non audeo, ita hominem numquam antea 
 fuisse et ex quodam tempore primum hominem creatum esse 
 dubitare non debeo. Sed cum cogito cuius rei dominus semper 
 fuerit, si semper creatura non fuit, adfirmare aliquid pertimesco, 
 quia et me ipsum intueor et scriptum esse recolo: 
 Quis hominum potest scire consilium Dei, aut quis 
 poterit cogitare quid uelit Dominus? Cogitationes 
 enim mortalium timidae et incertae adinuentiones 
 nostrae. Corruptibile enim corpus adgrauat animam, 
 et deprimit terrena inhabitatio sensum multa 
 cogitantem. Ex his igitur, quae in hac terrena inhabitatione 
 multa cogito (ideo utique multa, quia unum, quod ex illis uel 
 praeter illa. quod forte non cogito, uerum est, inuenire non 
 possum), si dixero semper fuisse creaturam, cuius dominus 
 esset. qui semper est dominus nec dominus umquam non fuit; 
 sed nunc illam, nunc aliam per alia adque alia temporum 
 spatia, ne aliquam Creatori coaeternam esse dicamus, quod 
 fides ratioque sana condemnat: cauendum est, ne sit absurdum 
 et a luce ueritatis alienum mortalem quidem per uices temporum 
 semper fuisse creaturam, decedentem aliam, aliam 
 succedentem; inmortalem uero non esse coepisse, nisi cum 
 ad nostrum saeculum uentum est, quando et angeli creati sunt, 
 si eos recte lux illa primum facta significat aut illud potius

 

 
 
 
 caelum, de quo dictum est: In principio fecit Deus 
 caelum et terram, cum tamen non fuerint, antequam 
 fierent, ne inmortales, si semper fuisse dicuntur, Deo coaeterni 
 esse credantur. Si autem dixero non in tempore creatos angelos, 
 sed ante omnia tempora et ipsos fuisse, quorum Deus 
 dominus esset, qui numquam nisi dominus fuit: quaeretur a 
 me etiam, si ante omnia tempora facti sunt, utrum semper 
 potuerint esse qui facti sunt. Hic respondendum forte uideatur: 
 Quo modo non semper, cum id. quod est omni tempore, 
 non inconuenienter semper esse dicatur? Usque adeo autem 
 isti omni tempore fuerunt. ut etiam ante omnia tempora facti 
 sint; si tamen a caelo coepta sunt tempora, et illi iam erant 
 ante caelum. At si tempus non a caelo, uerum et ante caelum 
 fuit; non quidem in horis et diebus et mensibus et annis 
 (nam istae dimensiones temporalium spatiorum, quae usitate 
 ac proprie dicuntur tempora, manifestum est quod a motu 
 siderum coeperint; unde et Deus, cum haec institueret, dixit: 
 Et sint in signa et in tempora et in dies et in 
 annos), sed in aliquo mutabili motu, cuius aliud prius, aliud 
 posterius praeterit, eo quod simul esse non possunt; — si 
 ergo ante caelum in angelicis motibus tale aliquid fuit et ideo 
 tempus iam fuit adque angeli, ex quo facti sunt, temporaliter 
 mouebantur: etiam sic omni tempore fuerunt, quando quidem 
 cum illis facta sunt tempora. Quis autem dicat: Non semper 
 fuit, quod omni tempore fuit? 
 
 
 Sed si hoc respondero, dicetur mihi: Quo modo ergo non 
 coaeterni Creatori, si semper ille, semper illi fuerunt? Quo 
 modo etiam creati dicendi sunt, si semper fuisse intelleguntur? 
 Ad hoc quid respondebitur? An dicendum est et semper

 
 
 
 eos fuisse, quoniam omni tempore fuerunt, qui cum tempore 
 facti sunt, aut cum quibus facta sunt tempora, et tamen 
 creatos? Neque enim et ipsa tempora creata esse negabimus, 
 quamuis omni tempore tempus fuisse nemo ambigat. Nam si 
 non omni tempore fuit tempus, erat ergo tempus, quando 
 nullum erat tempus. Quis hoc stultissimus dixerit? Possumus 
 enim recte dicere: Erat tempus, quando non erat Roma; erat 
 tempus, quando non erat Hierusalem; erat tempus, quando 
 non erat Abraham; erat tempus, quando non erat homo, et 
 si quid huius modi; postremo si non cum initio temporis, 
 sed post aliquod tempus factus est mundus, possumus dicere: 
 Erat tempus, quando non erat mundus; at uero: Erat tempus, 
 quando nullum erat tempus, tam inconuenienter dicimus, ac 
 si quisquam dicat: Erat homo, quando nullus erat homo, aut: 
 Erat iste mundus, quando iste non erat mundus. Si enim de 
 alio adque alio intellegatur, potest dici aliquo modo, hoc est: 
 Erat alius homo, quando non erat iste homo; sic ergo: Erat 
 aliud tempus, quando non erat hoc tempus, recte possumus 
 dicere; at uero: Erat tempus, quando nullum erat tempus, 
 quis uel insipientissimus dixerit? Sicut ergo dicimus creatum 
 tempus, cum ideo semper fuisse dicatur, quia omni tempore 
 tempus fuit: ita non est consequens, ut, si semper fuerunt 
 angeli, ideo non sint creati, ut propterea semper fuisse dicantur, 
 quia omni tempore fuerunt, et propterea omni tempore 
 fuerunt, quia nullo modo sine his ipsa tempora esse potuerunt. 
 Ubi enim nulla creatura est, cuius mutabilibus motibus 
 tempora peragantur, tempora omnino esse non possunt; ac 
 per hoc etsi semper fuerunt, creati sunt, nec si semper fuerunt, 
 ideo Creatori coaeterni sunt. Ille enim semper fuit aeternitate 
 inmutabili; isti autem facti sunt; sed ideo semper fuisse 
 dicuntur, quia omni tempore fuerunt, sine quibus tempora

 

 

 
 
 
 nullo modo esse potuerunt; tempus autem quoniam mutabilitate 
 transcurrit, aeternitati inmutabili non potest esse coaeternum. 
 Ac per hoc etiamsi inmortalitas angelorum non transit 
 in tempore, nec praeterita est quasi iam non sit, nec futura 
 quasi nondum sit: tamen eorum motus, quibus tempora peraguntur, 
 ex futuro in praeteritum transeunt, et ideo Creatori, 
 in cuius motu dicendum non est uel fuisse quod iam non 
 sit, uel futurum esse quod nondum sit, coaeterni esse non 
 possunt. 
 
 Quapropter si Deus semper dominus fuit, semper habuit 
 creaturam suo dominatui seruientem; uerum tamen non de 
 ipso genitam, sed ab ipso de nihilo factam nec ei coaeternam; 
 erat quippe ante illam, quamuis nullo tempore sine illa; non 
 eam spatio transcurrente, sed manente perpetuitate praecedens. 
 Sed hoc si respondero eis qui requirunt, quo modo semper 
 creator, semper dominus fuit, si creatura seruiens non semper 
 fuit; aut quo modo creata est et non potius creatori coaeterna 
 est, si semper fuit: uereor ne facilius iudicer adfirmare quod 
 nescio, quam docere quod scio. Redeo igitur ad id, quod 
 creator noster scire nos uoluit; illa uero, quae uel sapientioribus 
 in hac uita scire permisit uel omnino perfectis in alia 
 uita scienda seruauit, ultra uires meas esse\' confiteor. Sed ideo 
 putaui sine adfirmatione tractanda, ut qui haec legunt uideant, 
 a quibus quaestionum periculis debeant temperare, nec ad 
 omnia se idoneos arbitrentur potiusque intellegant quam sit 
 apostolo obtemperandum praecipienti salubriter, ubi ait: Dico 
 autem per gratiam Dei quae data est mihi omnibus 
 qui sunt in uobis, non plus sapere quam oportet 
 sapere, sed sapere ad temperantiam, unicuique

 

 
 
 
 sicut Deus partitus est mensuram fidei. Si enim 
 pro uiribus suis alatur infans, fiet, ut crescendo plus capiat; 
 si autem uires suae capacitatis excedat, deficiet antequam 
 crescat.

CAPUT XVII. 
 Quo modo intellegenda sit promissa homini a Deo uita aeterna ante tempora aeterna. 
 Quae saecula praeterierint antequam genus institueretur 
 humanum, me fateor ignorare; non tamen dubito nihil omnino 
 creaturae Creatori esse coaeternum. Dicit etiam apostolus 
 tempora aeterna, nec ea futura, sed, quod magis est mirandum, 
 praeterita. Sic enim ait: In spem uitae aeternae, 
 quam promisit non mendax Deus ante tempora 
 aeterna; man i fe s tau ita autem temporibus suis uerbum 
 suum. Ecce dixit retro quod fuerint tempora aeterna, 
 quae tamen non fuerint Deo coaeterna, si quidem ille ante 
 tempora aeterna non solum erat, uerum etiam promisit uitam 
 aeternam, quam manifestauit temporibus suis, id est congruis, 
 quid aliud quam Verbum suum? Hoc est enim uita aeterna. 
 Quo modo autem promisit, cum hominibus utique promiserit, 
 qui nondum erant ante tempora aeterna, nisi quia in eius 
 aeternitate adque in ipso Verbo eius eidem coaeterno iam 
 praedestinatione fixum erat, quod suo tempore futurum erat?

CAPUT XVIII. 
 Quid de incommutabili consilio ac uoluntate Dei fides sana defendat contra ratiocinationes eorum. qui opera Dei ex aeternitate repetita per eosdem semper uolunt saeculorum redire circuitus. 
 Illud quoque non dubito, antequam homo primus creatus 
 esset, numquam quemquam fuisse hominem; nec eundem ipsum 
 nescio quibus circuitibus nescio quotiens reuolutum, nec alium 
 aliquem, natura similem. Neque ab hac fide me philosophorum 
 argumenta deterrent, quorum acutissimum illud putatur, quod 
 dicunt nulla infinita ulla scientia posse conprehendi; ac per hoc 
 Deus, inquiunt, rerum quas facit omnium finitarum omnes finitas 
 aput se rationes habet; bonitas autem eius numquam uacua 
 fuisse credenda est, ne sit temporalis eius operatio, cuius retro 
 fuerit aeterna cessatio, quasi paenituerit eum prioris sine initio 
 uacationis ac propterea sit operis adgressus initium; et ideo 
 necesse est, inquiunt, eadem semper repeti eademque semper 
 repetenda transcurrere, uel manente mundo mutabiliter, qui 
 licet numquam non fuerit et sine initio temporis tamen factus 
 est, uel eius quoque ortu et occasu semper illis circuitibus 
 repetito semperque repetendo; ne uidelicet, si aliquando primum 
 Dei opera coepta dicuntur, priorem suam sine initio 
 uacationem tamquam inertem ac desidiosam et ideo sibi displicentem 
 damnasse quodam modo adque ob hoc mutasse 
 credatur; si autem semper quidem temporalia, sed alia adque 
 alia perhibetur operatus ac sic aliquando etiam ad hominem

 
 
 
 faciendum, quem numquam antea fecerat, peruenisse, non 
 scientia, qua putant non posse quaecumque infinita conprehendi, 
 sed quasi ad horam, sicut ueniebat in mentem, fortuita 
 quadam inconstantia uideatur fecisse quae fecit. Porro 
 si illi circuitus admittantur, inquiunt, quibus uel manente 
 mundo uel ipso quoque reuolubiles ortus suos et occasus 
 eisdem circuitibus inserente eadem temporalia repetuntur, 
 nec ignauum otium, praesertim tam longae sine initio diuturnitatis, 
 Deo tribuitur, nec inprouida temeritas operum 
 suorum; quoniam si non eadem repetantur, non possunt infinita 
 diuersitate uariata ulla eius scientia uel praescientia 
 conprehendi. 
 
 Has argumentationes, quibus inpii nostram simplicem pietatem, 
 ut cum illis in circuitu ambulemus, de uia recta 
 conantur auertere, si ratio refutare non posset, fides inridere 
 deberet. Huc accedit, quod in adiutorio Domini Dei nostri 
 hos uolubiles circulos, quos opinio confingit, ratio manifesta 
 confringit. Hinc enim maxime isti errant, ut in circuitu falso 
 ambulare quam uero et recto itinere malint, quod mentem 
 diuinam omnino inmutabilem, cuiuslibet infinitatis capacem 
 et innumera omnia sine cogitationis alternatione numerantem, 
 de sua humana mutabili angustaque metiuntur; et fit illis 
 quod ait apostolus: Conparantes enim semet ipsos 
 sibimet ipsis non intellegunt. Nam quia illis quidquid 
 noui faciendum uenit in mentem, nouo consilio faciunt (mutabiles 
 quippe mentes gerunt): profecto non Deum, quem cogitare 
 non possunt, sed semet ipsos pro illo cogitantes, non 
 illum, sed se ipsos, nec illi, sed sibi conparant. Nobis autem 
 fas non est credere, aliter affici Deum cum uacat, aliter

 

 
 
 
 cum operatur; quia nec affici dicendus est, tamquam in eius 
 natura fiat aliquid, quod ante non fuerit. Patitur quippe qui 
 afficitur, et mutabile est omne quod aliquid patitur. Non 
 itaque in eius uacatione cogitetur ignauia desidia inertia, sicut 
 nec in eius opere labor conatus industria. Nouit quiescens 
 agere et agens quiescere. Potest ad opus nouum non nouum, 
 sed sempiternum adhibere consilium; nec paenitendo, quia 
 prius cessauerat, coepit facere quod non fecerat. Sed et si 
 prius cessauit et posterius operatus est (quod nescio quem 
 ad modum ab homine possit intellegi): hoc procul dubio, quod 
 dicitur prius et posterius, in rebus prius non existentibus et 
 posterius existentibus fuit; in illo autem non alteram praecedentem 
 altera subsequens mutauit aut abstulit uoluntatem, 
 sed una eademque sempiterna et inmutabili uoluntate res, 
 quas condidit, et ut prius non essent egit, quamdiu non fuerunt, 
 et ut posterius essent, quando esse coeperunt, hinc eis. 
 qui talia uidere possunt, mirabiliter fortassis ostendens, quam 
 non eis indiguerit, sed eas gratuita bonitate condiderit, cum 
 sine illis ex aeternitate initio carente in non minore beatitate 
 permansit.

CAPUT XVIIII. 
 Contra eos, qui dicunt ea, quae infinita sunt, nec - Dei posse scientia conprehendi. 
 Illud autem aliud quod dicunt, nec Dei scientia quae infinita 
 sunt posse conprehendi: restat eis, ut dicere audeant 
 adque huic se uoragini profundae inpietatis inmergant, quod 
 non omnes numeros Deus nouerit. Eos quippe infinitos esse, 
 certissimum est; quoniam in quocumque numero finem faciendum 
 putaueris, idem ipse, non dico uno addito augeri, sed

 
 
 
 quamlibet sit magnus et quamlibet ingentem multitudinem 
 continens, in ipsa ratione adque scientia numerorum non 
 solum duplicari, uerum etiam multiplicari potest. Ita uero 
 suis quisque numerus proprietatibus terminatur, ut nullus 
 eorum par esse cuicumque alteri possit. Ergo et dispares 
 inter se adque diuersi sunt, et singuli quique finiti sunt, et 
 omnes infiniti sunt. Itane numeros propter infinitatem nescit 
 omnes Deus, et usque ad quandam summam numerorum 
 scientia Dei peruenit, ceteros ignorat? Quis hoc etiam dementissimus 
 dixerit? Nec audebunt isti contemnere numeros et 
 eos dicere ad Dei scientiam non pertinere, aput quos Plato 
 Deum magna auctoritate commendat mundum numeris fabricantem. 
 Et aput nos Deo dictum legitur: Omnia in mensura 
 et numero et pondere disposuisti; de quo et 
 propheta dicit: Qui profert numerose saeculum, et 
 Saluator in euangelio: Capilli, inquit, uestri omnes 
 numerati sunt. Absit itaque ut dubitemus, quod ei notus 
 sit omnis numerus, cuius intellegentiae, sicut in psalmo 
 canitur, non est numerus. Infinitas itaque numeri, quamuis 
 infinitorum numerorum nullus sit numerus, non est tamen 
 inconprehensibilis ei, cuius intellegentiae non est numerus. 
 Quapropter si, quidquid scientia conprehenditur, scientis conprehensione 
 finitur: profecto et omnis infinitas quodam ineffabili 
 modo Deo finita est, quia scientiae ipsius inconprehensibilis 
 non est. Quare si infinitas numerorum scientiae Dei, 
 qua conprehenditur, esse non potest infinita: qui tandem nos 
 sumus homunculi, qui eius scientiae limites figere

 

 
 
 
 praesumamus, dicentes quod, nisi eisdem circuitibus temporum eadem 
 temporalia repetantur, non potest Deus cuncta quae facit uel 
 praescire ut faciat, uel scire cum fecerit? cuius sapientia 
 simpliciter multiplex et uniformiter multiformis tam inconprehensibili 
 conprehensione omnia inconprehensibilia conprehendit, 
 ut, quaecumque noua et dissimilia consequentia praecedentibus 
 si semper facere uellet, inordinata et inprouisa habere 
 non posset, nec ea prouideret ex proximo tempore, sed aeterna 
 praescientia contineret.

CAPUT XX. 
 De saeculis saeculorum. 
 Quod utrum ita faciat, et continuata sibi conexione copulentur 
 quae appellantur saecula saeculorum. alia tamen adque 
 alia ordinata dissimilitudine procurrentia, eis dumtaxat, qui 
 ex miseria liberantur, in sua beata inmortalitate sine fine 
 manentibus; an ita dicantur saecula saeculorum, ut intellegantur 
 saecula in sapientia Dei inconcussa stabilitate manentia istorum, 
 quae cum tempore transeunt, tamquam efficientia saeculorum, 
 definire non audeo. Fortassis enim possit dici saeculum, 
 quae sunt saecula, ut nihil aliud perhibeatur saeculum saeculi 
 quam saecula saeculorum, sicut nihil aliud dicitur caelum 
 caeli quam caeli caelorum. Nam caelum Deus uocauit firmamentum 
 super quod sunt aquae; et tamen psalmus: Et 
 aquae, inquit, quae super caelos, laudent nomen 
 Domini. Quid ergo istorum duorum sit, an praeter haec

 

 
 
 
 duo aliquid aliud de saeculis saeculorum possit intellegi, profundissima 
 quaestio est, neque hoc quod nunc agimus inpedit, 
 si indiscussa interim differatur; siue aliquid in ea definire 
 ualeamus, siue nos faciat cautiores diligentior ipsa tractatio, 
 ne in tanta obscuritate rerum adfirmare temere aliquid audeamus. 
 Nunc enim contra opinionem disputamus, qua illi circuitus 
 adseruntur, quibus semper eadem per interualla temporum 
 necesse esse repeti existimantur. Quaelibet autem illarum 
 sententiarum de saeculis saeculorum uera sit, ad hos circuitus 
 nihil pertinet; quoniam siue saecula saeculorum sint non 
 eadem repetita, sed alterum ex altero conexione ordinatissima 
 procurrentia, liberatorum beatitudine sine ullo recursu miseriarum 
 certissima permanente, siue saecula saeculorum aeterna 
 sint temporalium tamquam dominantia subditorum, circuitus 
 illi eadem reuoluentes locum non habent, quos maxime refellit 
 aeterna uita sanctorum.

CAPUT XXI. 
 De inpietate eorum, qui adserunt animas summae ueraeque beatitudinis participes iterum adque iterum per circuitus temporum ad easdem miserias laboresque redituras. 
 Quorum enim aures piorum ferant post emensam tot tantisque 
 calamitatibus uitam (si tamen uita ista dicenda est, quae potius 
 mors est, ita grauis, ut mors, quae ab hac liberat, mortis 
 huius amore timeatur), post tam magna mala tamque multa 
 et horrenda tandem aliquando per ueram religionem adque 
 sapientiam expiata adque finita ita peruenire ad conspectum

 

 
 
 
 Dei adque ita fieri beatum contemplatione incorporeae lucis 
 per participationem inmutabilis inmortalitatis eius, cuius adipiscendae 
 amore flagramus, ut eam quandoque necesse sit 
 deseri et eos, qui deserunt, ab illa aeternitate ueritate felicitate 
 deiectos tartareae mortalitati, turpi stultitiae, miseriis 
 exsecrabilibus inplicari, ubi Deus amittatur, ubi odio ueritas 
 habeatur, ubi per inmundas nequitias beatitudo quaeratur, et 
 hoc itidem adque itidem sine ullo fine priorum et posteriorum 
 certis interuallis et dimensionibus saeculorum factum et futurum; 
 et hoc propterea, ut possint Deo circuitibus definitis 
 euntibus semper adque redeuntibus per nostras falsas beatitudines 
 et ueras miserias alternatim quidem, sed reuolutione 
 incessabili sempiternas nota esse opera sua, quoniam neque 
 a faciendo quiescere neque sciendo potest ea, quae infinita 
 sunt, indagare? Quis haec audiat? quis credat? quis ferat? 
 Quae si uera essent, non solum tacerentur prudentius, uerum 
 etiam (ut quo modo ualeo dicam quod uolo) doctius nescirentur. 
 Nam si haec illic in memoria non habebimus et ideo 
 beati erimus, quur hic per eorum scientiam grauatur amplius 
 nostra miseria? Si autem ibi ea necessario scituri sumus, hic 
 saltem nesciamus, ut hic felicior sit expectatio quam illic 
 adeptio summi boni; quando hic aeterna uita consequenda 
 expectatur; ibi autem beata, sed non aeterna, quandoque 
 amittenda cognoscitur. 
 
 Si autem dicunt neminem posse ad illam beatitudinem 
 peruenire, nisi hos circuitus, ubi beatitudo et miseria uicissim 
 alternant, in huius uitae eruditione cognouerit: quo modo

 
 
 
 ergo fatentur, quanto plus quisque amauerit Deum, tanto 
 eum facilius ad beatitudinem peruenturum, qui ea docent, 
 quibus amor ipse torpescat? Nam quis non remissius et 
 tepidius amet eum, quem se cogitat necessario deserturum et 
 contra eius ueritatem sapientiamque sensurum, et hoc cum 
 ad eius plenam pro sua capacitate notitiam beatitudinis perfectione 
 peruenerit? quando nec hominem amicum possit quisque 
 amare fideliter, cui se futurum nouit inimicum. Sed absit 
 ut uera sint, quae nobis minantur ueram miseriam numquam 
 finiendam, sed interpositionibus falsae beatitudinis saepe ac 
 sine fine rumpendam. Quid enim illa beatitudine falsius adque 
 fallacius, ubi nos futuros miseros aut in tanta ueritatis luce 
 nesciamus aut in summa felicitatis arce timeamus? Si enim 
 uenturam calamitatem ignoraturi sumus, peritior est hic nostra 
 miseria, ubi uenturam beatitudinem nouimus; si autem nos 
 illic clades inminens non latebit. beatius tempora transigit 
 anima misera, quibus transactis ad beatitudinem subleuetur, 
 quam beata, quibus transactis in miseriam reuoluatur. Adque 
 ita spes nostrae infelicitatis est felix et felicitatis infelix. 
 Unde fit, ut, quia hic mala praesentia patimur, ibi metuimus 
 inminentia, uerius semper miseri quam beati aliquando esse 
 possimus. 
 
 Sed quoniam haec falsa sunt clamante pietate, conuincente 
 ueritate (illa enim nobis ueraciter promittitur uera felicitas, 
 cuius erit semper retinenda et nulla infelicitate rumpenda 
 certa securitas): uiam rectam sequentes, quod nobis est 
 Christus, eo duce ac saluatore a uano et inepto inpiorum 
 circuitu iter fidei mentemque auertamus. Si enim de istis 
 circuitibus et sine cessatione alternantibus itionibus et reditionibus 
 animarum Porphyrius Platonicus suorum opinionem

 
 
 
 sequi noluit, siue ipsius rei uanitate permotus siue iam 
 tempora Christiana reueritus, et, quod in libro decimo commemoraui, 
 dicere maluit animam propter cognoscenda mala traditam 
 mundo, ut ab eis liberata adque purgata, cum ad Patrem 
 redierit, nihil ulterius tale patiatur: quanto magis nos istam 
 inimicam Christianae fidei falsitatem detestari ac deuitare 
 debemus! His autem circuitibus euacuatis __ adque frustratis 
 nulla necessitas nos conpellit ideo putare non habere initium 
 temporis ex quo esse coeperit genus humanum, quia per 
 nescio quos circuitus nihil sit in rebus noui, quod non et 
 antea certis interuallis temporum fuerit et postea sit futurum. 
 Si enim liberatur anima non reditura ad miserias, sicut numquam 
 antea liberata est, fit in illa aliquid, quod antea numquam 
 factum est, et hoc quidem ualde magnum, id est quae 
 numquam desinat aeterna felicitas. Si autem in natura inmortali 
 fit tanta nouitas nullo repetita, nullo repetenda circuitu, 
 quur in rebus mortalibus fieri non posse contenditur? 
 Si dicunt non fieri in anima beatitudinis nouitatem, quoniam 
 ad eam reuertitur, in qua semper fuit, ipsa certe liberatio 
 noua fit, cum de miseria liberatur in qua numquam fuit, et 
 ipsa miseriae nouitas in ea facta est quae numquam fuit. Haec 
 autem nouitas si non in rerum, quae diuina prouidentia gubernantur, 
 ordinem uenit, sed casu potius euenit, ubi sunt illi 
 determinati dimensique circuitus, in quibus nulla noua fiunt, 
 sed repetuntur eadem quae fuerunt? Si autem et haec nouitas 
 ab ordinatione prouidentiae non excluditur, siue data sit 
 anima siue lapsa sit: possunt fieri noua, quae neque antea

 

 
 
 
 facta sint nec tamen a rerum ordine aliena sint. Et si potuit 
 anima per inprudentiam facere sibi nouam miseriam, quae 
 non esset inprouisa diuinae prouidentiae, ut hanc quoque in 
 rerum ordine includeret et ab hac eam non inprouide liberaret: 
 qua tandem temeritate humanae uanitatis audemus negare 
 diuinitatem facere posse res, non sibi, sed mundo nouas, 
 quas neque antea fecerit nec umquam habuerit inprouisas? 
 Si autem dicunt liberatas quidem animas ad miseriam non 
 reuersuras, sed cum hoc fit in rebus nihil noui fieri, quoniam 
 semper aliae adque aliae liberatae sunt et liberantur et liberabuntur: 
 hoc certe concedunt, si ita est, nouas animas fieri, 
 quibus sit et noua miseria et noua liberatio. Nam si antiquas 
 eas esse dicunt et retrorsum sempiternas, ex quibus cottidie 
 noui fiant homines, de quorum corporibus, si sapienter uixerint, 
 ita liberentur, ut numquam ad miserias reuoluantur, 
 consequenter dicturi sunt infinitas. Quantuslibet namque finitus 
 numerus fuisset animarum, infinitis retro saeculis sufficere 
 non ualeret, ut ex illo semper homines fierent, quorum essent 
 animae ab ista semper mortalitate liberandae, numquam ad 
 eam deinceps rediturae. Nec ullo modo explicabunt, quo modo 
 in rebus, quas, ut Deo notae esse possint, finitas uolunt, infinitus 
 sit numerus animarum. 
 
 Quapropter quoniam circuitus illi iam explosi sunt, quibus 
 ad easdem miserias necessario putabatur anima reditura: quid 
 restat conuenientius pietati quam credere non esse inpossibile 
 Deo et ea, quae numquam fecerit, noua facere et ineffabili praescientia 
 uoluntatem mutabilem non habere? Porro autem utrum 
 animarum liberatarum nec ulterius ad miserias rediturarum 
 numerus possit semper augeri, ipsi uiderint, qui de rerum

 
 
 
 infinitate cohibenda tam subtiliter disputant; nos uero ratiocinationem 
 nostram ex utroque latere terminamus. Si enim potest, 
 quid causae est, ut negetur creari potuisse quod numquam antea 
 creatum esset, si liberatarum animarum numerus, qui numquam 
 antea fuit, non solum factus est semel, sed fieri numquam 
 desinet? Si autem oportet ut certus sit liberatarum 
 aliquis numerus animarum, quae ad miseriam numquam 
 redeant, neque iste numerus ulterius augeatur: etiam ipse 
 sine dubio, quicumque erit, ante utique numquam fuit; qui 
 profecto crescere et ad suae quantitatis terminum peruenire 
 sine aliquo non posset initio; quod initium eo modo antea 
 numquam fuit. Hoc ergo ut esset, creatus est homo, ante 
 quem nullus fuit.

CAPUT XXII. 
 De conditione unius primi hominis adque in eo generis humani. 
 Hac igitur quaestione difficillima propter aeternitatem 
 Dei noua creantis sine nouitate aliqua uoluntatis, quantum 
 potuimus, explicata non est arduum uidere multo fuisse 
 melius quod factum est, ut ex uno homine, quem primum 
 condidit, multiplicaret genus humanum, quam si id incohasset 
 a pluribus. Nam cum animantes alias solitarias et quodam 
 modo soliuagas, id est, quae solitudinem magis adpetant, 
 sicuti sunt aquilae milui, leones lupi et quaecumque ita sunt, 
 alias congreges instituerit, quae congregatae adque in gregibus 
 malint uiuere, ut sunt columbi sturni, cerui damulae et 
 cetera huius modi: utrumque tamen genus non ex singulis 
 propagauit, sed plura simul iussit existere. Hominem uero,

 
 
 
 cuius naturam quodam modo mediam inter angelos bestiasque 
 condebat, ut, si Creatori suo tamquam uero domino 
 subditus praeceptum eius pia oboedientia custodiret, in consortium 
 transiret angelicum, sine morte media beatam inmortalitatem 
 absque ullo termino consecutus; si autem Dominum 
 Deum suum libera uoluntate superbe adque inoboedienter 
 usus offenderet, morti addictus bestialiter uiueret, libidinis 
 seruus aeternoque post mortem supplicio destinatus, unum 
 ac singulum creauit, non utique solum sine humana societate 
 deserendum, sed ut eo modo uehementius ei commendaretur 
 ipsius societatis unitas uinculumque concordiae, si 
 non tantum inter se naturae similitudine, uerum etiam cognationis 
 affectu homines necterentur; quando ne ipsam quidem 
 feminam copulandam uiro sicut ipsum creare illi placuit, 
 sed ex ipso, ut omnino ex homine uno diffunderetur genus 
 humanum.

CAPUT XXIII. 
 Quod praescierit Deus hominem, quem primum condidit, peccaturum simulque praeuiderit, quan- tum piorum populum ex eius genere in angelicum consortium sua esset gratia translaturus. 
 Nec ignorabat Deus hominem peccaturum et morti iam obnoxium 
 morituros propagaturum eoque progressuros peccandi 
 inmanitate mortales, ut tutius adque pacatius inter se rationalis 
 uoluntatis expertes bestiae sui generis uiuerent, quarum 
 ex aquis et terris plurium pullulauit exordium, quam homines, 
 quorum genus ex uno est ad commendandam concordiam 
 propagatum. Neque enim umquam inter se leones aut inter

 
 
 
 se dracones, qualia homines, bella gesserunt. Sed praeuidebat 
 etiam gratia sua populum piorum in adoptionem uocandum 
 remissisque peccatis iustificatum Spiritu sancto sanctis angelis 
 in aeterna pace sociandum, nouissima inimica morte 
 destructa; cui populo esset huius rei consideratio profutura, 
 quod ex uno homine Deus ad commendandum hominibus. 
 quam ei grata sit etiam in pluribus unitas, genus instituisset 
 humanum.

CAPUT XXIIII. 
 De natura humanae animae creatae ad imaginem Dei. 
 Fecit ergo Deus hominem ad imaginem suam. Talem quippe 
 illi animam creauit, qua per rationem adque intellegentiam 
 omnibus esset praestantior animalibus terrestribus et natatilibus 
 et uolatilibus, quae mentem huius modi non haberent. Et cum 
 uirum terreno formasset ex puluere eique animam qualem dixi 
 siue quam iam fecerat sufflando indidisset siue potius sufflando 
 fecisset eumque flatum, quem sufflando fecit (nam quid est 
 aliud sufflare quam flatum facere?), animam hominis esse 
 uoluisset, etiam coniugem illi in adiutorium generandi ex 
 eius latere osse detracto fecit, ut Deus. Neque enim haec 
 carnali consuetudine cogitanda sunt, ut uidere solemus opifices 
 ex materia quacumque terrena corporalibus membris. 
 quod artis industria potuerint, fabricantes. Manus Dei potentia 
 Dei est, qui etiam uisibilia inuisibiliter operatur. Sed haec 
 fabulosa potius quam uera esse arbitrantur, qui uirtutem ac 
 sapientiam Dei, qua nouit et potest etiam sine seminibus 
 ipsa certe facere semina, ex his usitatis et cottidianis metiuntur 
 operibus; ea uero, quae primitus instituta sunt, quoniam 
 non nouerunt, infideliter cogitant; quasi non haec ipsa, quae

 
 
 
 nouerunt de humanis conceptibus adque partubus, si inexpertis 
 narrarentur, incredibiliora uiderentur; quamuis et ea ipsa 
 plerique magis naturae corporalibus causis quam operibus 
 diuinae mentis adsignent.

CAPUT XXV. 
 An ullius uel minimae creaturae possint dici angeli creatores. 
 Sed cum his nullum nobis est in his libris negotium, qui 
 diuinam mentem facere uel curare ista non credunt. Illi autem 
 qui Platoni suo credunt non ab illo summo Deo, qui fabricatus 
 est mundum, sed ab aliis minoribus, quos quidem ipse 
 creauerit, permissu siue iussu eius animalia facta esse cuncta 
 mortalia, in quibus homo praecipuum disque ipsis cognatum 
 teneret locum, si superstitione careant, qua quaerunt unde 
 iuste uideantur sacra et sacrificia facere quasi conditoribus 
 suis, facile carebunt etiam huius opinionis errore. Neque enim 
 fas est ullius naturae quamlibet minimae mortalisque creatorem 
 nisi Deum credere ac dicere, et antequam possit intellegi. 
 Angeli autem, quos illi deos libentius appellant, etiamsi adhibent 
 uel iussi uel permissi operationem suam rebus quae 
 gignuntur in mundo, tam non eos dicimus creatores animalium, 
 quam nec agricolas frugum adque arborum.

CAPUT XXVI. 
 Omnem naturam et omnem speciem uniuersae creaturae non nisi opere Dei fieri adque formari. 
 Cum enim alia sit species, quae adhibetur extrinsecus 
 cuicumque materiae corporali, sicut operantur homines figuli et

 

 

 

 
 
 
 fabri adque id genus opifices, qui etiam pingunt et effingunt 
 formas similes corporibus animalium; alia uero, quae intrinsecus 
 efficientes causas habet de secreto et occulto naturae 
 uiuentis adque intellegentis arbitrio, quae non solum naturales 
 corporum species, uerum etiam ipsas animantium animas, 
 dum non fit, facit: supra dicta illa species artificibus quibusque 
 tribuatur; haec autem altera non nisi uni artifici, creatori 
 et conditori Deo, qui mundum ipsum et angelos sine ullo 
 mundo et sine ullis angelis fecit. Qua enim ui diuina et, 
 ut ita dicam, effectiua, quae fieri nescit, sed facere, accepit 
 speciem, cum mundus fieret, rutunditas caeli et rutunditas 
 solis: eadem ui diuina et effectiua, quae fieri nescit, sed facere, 
 accepit speciem rutunditas oculi et rutunditas pomi et ceterae 
 figurae naturales, quas uidemus in rebus quibusque nascentibus 
 non extrinsecus adhiberi, sed intima Creatoris potentia, 
 qui dixit: Caelum et terram ego inpleo, et cuius 
 sapientia est, quae adtingit a fine usque ad finem 
 fortiter et disponit omnia suauiter. Proinde facti 
 primitus angeli cuius modi ministerium praebuerint Creatori 
 cetera facienti nescio; nec tribuere illis audeo quod forte 
 non possunt, nec debeo derogare quod possunt. Creationem 
 tamen conditionemque omnium naturarum, qua fit ut omnino 
 naturae sint, eis quoque fauentibus illi Deo tribuo, cui se 
 etiam ipsi debere quod sunt cum gratiarum actione nouerunt. 
 Non solum igitur agricolas non dicimus fructuum quorumque 
 creatores, cum legamus: Neque qui plantat est aliquid 
 neque qui rigat, sed qui incrementum dat Deus; 
 sed ne ipsam quidem terram, quamuis mater omnium fecunda 
 uideatur, quae germinibus erumpentia promouet et fixa

 

 
 
 
 radicibus continet, cum itidem legamus: Deus illi dat corpus 
 quo modo uoluerit et unicuique seminum proprium 
 corpus. Ita nec feminam sui puerperii creatricem 
 appellare debemus, sed potius illum qui cuidam famulo suo 
 dixit: Priusquam te formarem in utero, noui te. Et 
 quamuis anima sic uel sic affecta praegnantis ualeat aliquibus 
 uelut induere qualitatibus fetum, sicut de uirgis uariatis fecit 
 Iacob, ut pecora colore uaria gignerentur: naturam tamen illam, 
 quae gignitur, tam ipsa non fecit, quam nec ipsa se fecit. 
 Quaelibet igitur corporales uel seminales causae gignendis rebus 
 adhibeantur, siue operationibus angelorum aut hominum aut 
 quorumque animalium siue marium feminarumque mixtionibus; 
 quaelibet etiam desideria motusue animae matris ualeant 
 aliquid liniamentorum aut colorum aspergere teneris mollibusque 
 conceptibus: ipsas omnino naturas, quae sic uel sic in 
 suo genere afficiantur, non facit nisi summus Deus, cuius 
 occulta potentia cuncta penetrans incontaminabili praesentia facit 
 esse quidquid aliquo modo est, in quantumcumque est; quia nisi 
 faciente illo non tale uel tale esset, sed prorsus esse non posset. 
 Quapropter si in illa specie, quam forinsecus corporalibus 
 opifices rebus inponunt, urbem Romam et urbem Alexandriam 
 non fabros et architectos, sed reges, quorum uoluntate consilio 
 imperio fabricatae sunt, illam Romulum, illam Alexandrum 
 habuisse dicimus conditores: quanto potius non nisi Deum debemus 
 conditorem dicere naturarum, qui neque ex ea materia facit 
 aliquid, quam ipse non fecerit, nec operarios habet, nisi quos

 

 

 
 
 
 ipse creauerit; et si potentiam suam, ut ita dicam, fabricatoriam 
 rebus subtrahat, ita non erunt, sicut ante quam fierent non 
 fuerunt. Sed ante dico aeternitate, non tempore. Quis enim 
 alius creator est temporum, nisi qui fecit ea, quorum motibus 
 currerent tempora?

CAPUT XXVII. 
 De Platonicorum opinione, qua putauerunt angelos quidem a Deo conditos, sed ipsos esse h\'umanorum corporum conditores. 
 Ita sane Plato minores et a summo Deo factos deos effectores 
 esse uoluit animalium ceterorum, ut inmortalem partem 
 ab ipso sumerent, ipsi uero mortalem adtexerent. Proinde animarum 
 nostrarum eos creatores noluit esse, sed corporum. 
 Unde quoniam Porphyrius propter animae purgationem dicit 
 corpus omne fugiendum simulque cum suo Platone aliisque 
 Platonicis sentit eos, qui inmoderate adque inhoneste uixerint, 
 propter luendas poenas ad corpora redire mortalia, Plato quidem 
 etiam bestiarum, Porphyrius tantummodo ad hominum: 
 sequitur eos, ut dicant deos istos, quos a nobis uolunt quasi 
 parentes et conditores nostros coli, nihil esse aliud quam 
 fabros conpedum carcerumue nostrorum, nec institutores, 
 sed inclusores adligatoresque nostros ergastulis aerumnosis 
 et grauissimis uinculis. Aut ergo desinant Platonici poenas 
 animarum ex istis corporibus comminari, aut eos nobis deos 
 colendos non praedicent, quorum in nobis operationem, ut 5 
 quantum possumus fugiamus et euadamus, hortantur, cum

 

 
 
 
 tamen sit utrumque falsissimum. Nam neque ita luunt poenas 
 animae, cum ad istam uitam denuo reuoluuntur, et omnium 
 uiuentium siue in caelo siue in terra nullus est conditor, nisi 
 a quo facta sunt caelum et terra. Nam si nulla causa est 
 uiuendi in hoc corpore nisi propter pendenda supplicia: quo 
 modo dicit idem Plato aliter mundum fieri non potuisse 
 pulcherrimum adque optimum, nisi omnium animalium, id 
 est et inmortalium et mortalium, generibus inpleretur? 
 Si autem nostra institutio, qua uel mortales conditi sumus, 
 diuinum munus est: quo modo poena est \' ad ista corpora, 
 id est ad diuina beneficia, remeare? Et si Deus, quod 
 adsidue Plato commemorat, sicut mundi uniuersi, ita omnium 
 animalium species aeterna intellegentia continebat: quo modo 
 non ipse cuncta condebat? An aliquorum esse artifex nollet, 
 quorum efficiendorum artem ineffabilis eius et ineffabiliter 
 laudabilis mens haberet?

CAPUT XXVIII. 
 In primo homine exortam fuisse omnem plenitu- dinem generis humani, in qua praeuiderit Deus, quae pars honoranda esset praemio, quae damnanda supplicio. 
 Merito igitur uera religio, quem mundi uniuersi, eum animalium 
 quoque uniuersorum, hoc est et animarum et corpo- 
 \' rum, conditorem agnoscit et praedicat. In quibus terrenis 
 praecipuus ab illo ad eius imaginem homo propter eam causam, 
 quam dixi, et si qua forte alia maior latet, factus est 
 unus, sed non relictus est solus. Nihil enim est quam hoc

 

 
 
 
 genus tam discordiosum uitio, tam sociale natura. Neque 
 commodius contra uitium discordiae uel cauendum ne existeret, 
 uel sanandum cum extitisset, natura loqueretur humana, 
 quam recordationem illius parentis, quem propterea Deus 
 creare uoluit unum, de quo multitudo propagaretur, ut hac 
 admonitione etiam in multis concors unitas seruaretur. Quod 
 uero femina illi ex eius latere facta est, etiam hic satis significatum 
 est quam cara mariti et uxoris debeat esse coniunctio. 
 Haec opera Dei propterea sunt utique inusitata, quia prima. 
 Qui autem ista non credunt, nulla facta prodigia debent 
 credere; neque enim et ipsa, si usitato naturae curriculo 
 gignerentur, prodigia dicerentur. Quid autem sub tanta gubernatione 
 diuinae prouidentiae, quamuis eius causa lateat, frustra 
 gignitur? Ait quidam psalmus sacer: Venite et uidete 
 opera Domini, quae posuit prodigia super terram. 
 Quur ergo ex latere uiri femina facta sit, et hoc primum 
 quodam modo prodigium quid praefigurauerit, dicetur alio 
 loco, quantum me Deus adiuuerit. 
 
 Nunc quoniam liber iste claudendus est, in hoc [primo] 
 homine, qui primitus factus est, nondum quidem secundum 
 euidentiam, iam tamen secundum Dei praescientiam exortas 
 fuisse existimemus in genere humano societates tamquam ciuitates 
 duas. Ex illo enim futuri erant homines, alii malis angelis 
 in supplicio, alii bonis in praemio sociandi, quamuis occulto 
 Dei iudicio, sed tamen iusto. Cum enim scriptum sit: Uniuersae 
 uiae Domini misericordia et ueritas: nec 
 iniusta eius gratia nec crudelis potest esse iustitia.

CAPUT I. 
 De lapsu primorum hominum, per quem est contracta mortalitas. 
 Expeditis de nostri saeculi exortu et de initio generis humani 
 difficillimis quaestionibus nunc iam de lapsu primi hominis, 
 immo primorum hominum, et de origine ac propagine mortis 
 humanae disputationem a nobis institutam rerum ordo deposcit. 
 Non enim eo modo, quo angelos, condiderat Deus homines, 
 ut etiam si peccassent mori omnino non possent; sed ita ut 
 perfunctos oboedientiae munere sine interuentu mortis angelica 
 inmortalitas et beata aeternitas sequeretur; inoboedientes autem 
 mors plecteret damnatione iustissima; quod etiam in libro 
 superiore iam diximus.

CAPUT II. 
 De ea morte, quae animae semper utcumque uicturae accidere potest, et ea, cui corpus obnoxium est. 
 Sed de ipso genere mortis uideo mihi paulo diligentius 
 disserendum. Quamuis enim anima humana ueraciter inmortalis 
 perhibeatur, habet tamen quandam etiam ipsa mortem 
 suam. Nam ideo dicitur inmortalis, quia modo quodam quantulocumque 
 non desinit uiuere adque sentire; corpus autem 
 ideo mortale, quoniam deseri omni uita potest nec per se 
 ipsum aliquatenus uiuit. Mors igitur animae fit, cum eam

 

 
 
 
 deserit Deus, sicut corporis, cum id deserit anima. Ergo 
 utriusque rei, id est totius hominis, mors est, cum anima 
 Deo deserta deserit corpus. Ita enim nec ex Deo uiuit ipsa 
 nec corpus ex ipsa. Huius modi autem totius hominis mortem 
 illa sequitur, quam secundam mortem diuinorum eloquiorum 
 appellat auctoritas. Hanc Saluator significauit, ubi ait: Eum 
 timete, qui habet potestatem et corpus et animam 
 perdere in gehennam. Quod cum ante non fiat, quam cum 
 anima corpori sic fuerit copulata, ut nulla diremtione separentur: 
 mirum uideri potest quo modo corpus ea morte 
 dicatur occidi, qua non anima deseritur, sed animatum sentiensque 
 cruciatur. Nam in illa ultima poena ac sempiterna, de 
 qua suo loco diligentius disserendum est, recte mors animae 
 dicitur, quia non uiuit ex Deo; mors autem corporis quonam 
 modo, cum uiuat ex anima? Non enim aliter potest ipsa corporalia, 
 quae post resurrectionem futura sunt, sentire tormenta. 
 An quia uita qualiscumque aliquod bonum est, dolor autem 
 malum, ideo nec uiuere corpus dicendum est, in quo anima 
 non uiuendi causa est, sed dolendi? Viuit itaque anima ex 
 Deo, cum uiuit bene; non enim potest bene uiuere nisi Deo 
 in se operante quod bonum est; uiuit autem corpus ex anima, 
 cum anima uiuit in corpore, seu uiuat ipsa seu non uiuat ex 
 Deo. Inpiorum namque in corporibus uita non animarum, sed 
 corporum uita est; quam possunt eis animae etiam mortuae, 
 hoc est Deo deserente, quantulacumque propria uita, ex qua 
 et inmortales sunt, non desistente, conferre. Verum in damnatione 
 nouissima quamuis homo sentire non desinat, tamen, 
 quia sensus ipse nec uoluptate suauis nec quiete salubris,

 

 
 
 
 sed dolore poenalis est, non inmerito mors est potius appellata 
 quam uita. Ideo autem secunda, quia post illam primam 
 est, qua fit cohaerentium diremtio naturarum, siue 
 Dei et animae siue animae et corporis. De prima igitur 
 corporis morte dici potest, quod bonis bona sit, malis mala; 
 secunda uero sine dubio sicut nullorum bonorum est, ita 
 nulli bona.

CAPUT III. 
 Utrum mors, quae per peccatum primorum homi- num in omnes homines pertransiit, etiam in sanctis poena peccati sit. 
 Non autem dissimulanda nascitur quaestio, utrum re uera 
 mors, qua separantur anima et corpus, bonis sit bona; quia 
 si ita est, quo modo poterit obtineri, quod etiam ipsa sit 
 poena peccati? Hanc enim primi homines, nisi peccauissent, 
 perpessi utique non fuissent. Quo pacto igitur bona esse 
 possit bonis, quae accidere non posset nisi malis? Et rursus 
 si non nisi malis posset accidere, non deberet bonis bona 
 esse, sed nulla. Quur enim esset ulla poena in quibus non 
 essent ulla punienda? Quapropter fatendum est primos quidem 
 homines ita fuisse institutos, ut, si non peccassent, nullum 
 mortis experirentur genus; sed eosdem primos peccatores ita 
 fuisse morte multatos, ut etiam quidquid de eorum stirpe 
 esset exortum eadem poena teneretur obnoxium. Non enim aliud 
 ex eis, quam quod ipsi fuerant, nasceretur. Pro magnitudine 
 quippe culpae illius naturam damnatio mutauit in peius, ut, 
 quod poenaliter praecessit in peccantibus hominibus primis, 
 etiam naturaliter sequeretur in nascentibus ceteris. Neque enim 
 ita homo ex homine, sicut homo ex puluere. Puluis namque

 
 
 
 homini faciendo materies fuit, homo. autem homini gignendo 
 parens. Proinde quod est terra, non hoc est caro, quamuis 
 ex terra facta sit caro; quod est autem parens homo, hoc 
 est et proles homo. In primo igitur homine per feminam 
 in progeniem transiturum uniuersum genus humanum fuit. 
 quando illa coniugum copula diuinam sententiam suae damnationis 
 excepit; et quod homo factus est, non cum crearetur, 
 sed cum peccaret et puniretur, hoc genuit, quantum quidem 
 adtinet ad peccati et mortis originem. Non enim ad infantilem 
 hebetudinem et infirmitatem animi et corporis, quam uidemus 
 in paruulis, peccato uel poena ille redactus est (quae Deus 
 uoluit esse tamquam primordia catulorum, quorum parentes 
 in bestialem uitam mortemque deiecerat; sicut enim scriptum 
 est: Homo in honore cum esset, non intellexit; 
 conparatus est pecoribus non intellegentibus et 
 similis factus est illis; nisi quod infantes infirmiores 
 etiam cernimus in usu motuque membrorum et sensu adpetendi 
 adque uitandi, quam sunt aliorum tenerrimi fetus animalium; 
 tamquam se tanto adtollat excellentius supra cetera 
 animantia uis humana, quanto magis inpetum suum, uelut 
 sagitta cum arcus extenditur, retrorsum reducta distulerit); — 
 non ergo ad ista infantilia rudimenta praesumtione inlicita et 
 damnatione iusta prolapsus uel inpulsus est primus homo; sed 
 hactenus in eo natura humana uitiata adque mutata est, ut 
 repugnantem pateretur in membris inoboedientiam concupiscedi 
 et obstringeretur necessitate moriendi, adque ita id, 
 quod uitio poenaque factus est, id eat obnoxios peccato mortique 
 generaret. A quo peccati uinculo si per Mediatoris 
 Christi gratiam soluuntur infantes, hanc solam mortem

 

 
 
 
 perpeti possunt, quae animam seiungit a corpore; in secundam 
 uero illam sine fine poenalem liberati a peccati obligatione 
 non transeunt.

CAPUT IIII. 
 Quur ab his, qui per gratiam regenerationis absoluti sunt a peccato, non auferatur mors, id est poena peccati. 
 
 Si quem uero mouet, quur uel ipsam patiantur, si et ipsa 
 peccati poena est, quorum per gratiam reatus aboletur: iam 
 ista quaestio in alio nostro opere, quod scripsimus de baptismo 
 paruulorum, tractata ac soluta est; ubi dictum est ad hoc 
 relinqui animae experimentum separationis a corpore, quamuis 
 ablato iam criminis nexu, quoniam, si regenerationis sacramentum 
 continuo sequeretur inmortalitas corporis, ipsa fides 
 eneruaretur, quae tunc est fides, quando expectatur in spe, 
 quod in re nondum uidetur. Fidei autem robore adque certamine, 
 in maioribus dumtaxat aetatibus, etiam mortis fuerat 
 superandus timor, quod in sanctis martyribus maxime eminuit; 
 cuius profecto certaminis esset nulla uictoria, nulla gloria 
 (quia nec ipsum omnino posset esse certamen), si post lauacrum 
 regenerationis iam sancti non possent mortem perpeti 
 corporalem. Cum paruulis autem baptizandis quis non ad 
 Christi gratiam propterea potius curreret, ne a corpore solueretur? 
 Adque ita non inuisibili praemio probaretur fides, 
 sed iam nec fides esset, confestim sui operis quaerendo et 
 sumendo mercedem. Nunc uero maiore et mirabiliore gratia 
 Saluatoris in usus iustitiae peccati poena conuersa est. Tunc 
 enim dictum est homini: Morieris, si peccaueris: nunc dicitur 
 martyri: Morere, ne pecces. Tunc dictum est: Si mandatum

 

 
 
 
 transgressi fueritis, morte moriemini; nunc dicitur: Si mortem 
 recusaueritis, mandatum transgrediemini. Quod tunc timendum 
 fuerat, ut non peccaretur, nunc suscipiendum est, ne peccetur. 
 Sic per ineffabilem Dei misericordiam et ipsa poena uitiorum 
 transit in arma uirtutis, et fit iusti meritum etiam supplicium 
 peccatoris. Tunc enim mors est adquisita peccando, nunc 
 inpletur iustitia moriendo. Verum hoc in sanctis martyribus, 
 quibus alterutrum a persecutore proponitur, ut aut deserant 
 fidem aut sufferant mortem. Iusti enim malunt credendo perpeti, 
 quod sunt primi iniqui non credendo perpessi. Nisi enim 
 peccassent illi, non morerentur; peccabunt autem isti, nisi 
 moriantur. Mortui ergo sunt illi, quia peccauerunt; non peccant 
 isti, quia moriuntur. Factum est per illorum culpam, ut 
 ueniretur in poenam; fit per istorum poenam, ne ueniatur in . 
 culpam; non quia mors bonum aliquod facta est, quae antea 
 malum fuit; sed tantam Deus fidei praestitit gratiam, ut mors, 
 quam uitae constat esse contrariam, instrumentum fieret, per 
 quod transiretur ad uitam.

CAPUT V. 
 Quod sicut iniqui male utuntur lege, quae bona est, ita iusti bene utantur morte, quae mala est. 
 Apostolus cum uellet ostendere, quantum peccatum gratia 
 non subueniente ad nocendum ualeret, etiam ipsam legem, 
 qua prohibetur peccatum, non dubitauit dicere uirtutem esse 
 peccati. Aculeus, inquit, mortis est peccatum, uirtus 
 autem peccati lex. Verissime omnino. Auget enim

 

 
 
 
 prohibitio desiderium operis inliciti, quando iustitia non sic 
 diligitur, ut peccandi cupiditas eius delectatione uincatur. Ut 
 autem diligatur et delectet uera iustitia, non nisi diuina subuenit 
 gratia. Sed ne propterea lex putaretur malum, quoniam 
 uirtus est dicta peccati: ideo ipse alio loco uersans huius 
 modi quaestionem: Itaque, inquit, lex quidem sancta 
 et mandatum sanctum et iustum et bonum. Quod 
 ergo bonum est, inquit, mihi factum est mors? Absit. 
 Sed peccatum, ut appareat peccatum, per bonum 
 mihi operatum est mortem, ut fiat super modum 
 peccator aut peccatum per mandatum. Super modum 
 dixit, quia etiam praeuaricatio additur, cum peccandi 
 aucta libidine etiam lex ipsa contemnitur. Quur hoc commemorandum 
 putauimus? Quia scilicet, sicut lex non est malum, 
 quando auget peccantium concupiscentiam, ita nec mors bonum 
 est, quando auget patientium gloriam, cum uel illa pro iniquitate 
 deseritur et efficit praeuaricatores, uel ista pro ueritate 
 suscipitur et efficit martyres. Ac per hoc lex quidem bona est, 
 quia prohibitio est peccati; mors autem mala, quia stipendium 
 est peccati; sed quem ad modum iniustitia male utitur non 
 tantum malis, uerum etiam bonis: ita iustitia bene non tantum 
 bonis, sed etiam malis. Hinc fit, ut et mali male lege 
 utantur, quamuis sit lex bonum, et boni bene moriantur, quamuis 
 sit mors malum.

CAPUT VI. 
 De generali mortis malo, quo animae et corporis societas separatur. 
 Quapropter quod adtinet ad corporis mortem, id est separationem 
 animae a corpore, cum eam patiuntur, qui morientes 
 appellantur, nulli bona est. Habet enim asperum sensum et 
 contra naturam uis ipsa, qua utrumque diuellitur, quod fuerat 
 in uiuente coniunctum adque consertum, quamdiu moratur, 
 donec omnis adimatur sensus, qui ex ipso inerat animae 
 carnisque conplexu. Quam totam molestiam nonnumquam unus 
 ictus corporis uel animae raptus intercipit nec eam sentiri 
 praeueniente celeritate permittit. Quidquid tamen illud est in 
 morientibus, quod cum graui sensu adimit sensum, pie fideliterque 
 tolerando auget meritum patientiae, non aufert uocabulum 
 poenae. Ita cum ex hominis primi perpetuata propagine 
 procul dubio sit mors poena nascentis. tamen si pro 
 pietate iustitiaque pendatur, fit gloria renascentis; et cum sit 
 mors peccati retributio, aliquando inpetrat, ut nihil retribuatur 
 peccato.

CAPUT VII. 
 De morte, quam quidam non regenerati pro Christi confessione suscipiunt. 
 Nam quicumque etiam non percepto regenerationis lauacro 
 pro Christi confessione moriuntur, tantum eis ualet ad dimittenda 
 peccata, quantum si abluerentur sacro fonte baptismatis. 
 Qui enim dixit: Si quis non renatus fuerit ex aqua et 
 spiritu, non intrabit in regnum caelorum, alia

 

 
 
 
 sententia istos fecit exceptos, ubi non minus generaliter ait: Qui 
 me confessus fuerit coram hominibus confitebor 
 [et ego] eum coram Patre meo qui in caelis est; et 
 alio loco: Qui perdiderit animam suam propter me, 
 inueniet eam. Hinc -est quod scriptum est: Pretiosa in 
 conspectu Domini mors sanctorum eius. Quid enim 
 pretiosius quam mors, per quam fit ut et delicta omnia dimittantur 
 et merita cumulatius augeantur? Neque enim tanti sunt meriti, 
 qui, cum mortem differre non possent, baptizati sunt deletisque 
 omnibus peccatis ex hac uita emigrarunt, quanti sunt hi, 
 qui mortem, cum possent, ideo non distulerunt, quia maluerunt 
 Christum confitendo finire uitam quam eum negando ad 
 eius baptismum peruenire. Quod utique si fecissent, etiam 
 hoc eis in illo lauacro dimitteretur, quod timore mortis negauerant 
 Christum, in quo lauacro et illis facinus tam inmane 
 dimissum est, qui occiderant Christum. Sed quando sine 
 abundantia gratiae Spiritus illius, qui ubi uult spirat, tantum 
 Christum amare possent, ut eum in tanto uitae discrimine 
 sub tanta spe ueniae negare non possent? Mors igitur pretiosa 
 sanctorum, quibus cum tanta gratia est praemissa et praerogata 
 mors Christi, ut ad eum adquirendum suam non cunctarentur 
 inpendere, in eos usus redactum esse monstrauit, 
 quod ad poenam peccati antea fuerat constitutum, ut inde 
 iustitiae fructus uberior nasceretur. Mors ergo non ideo bonum 
 uideri debet, quia in tantam utilitatem non ui sua, sed diuina 
 opitulatione conuersa est, ut, quae tunc metuenda proposita 
 est, ne peccatum committeretur, nunc suscipienda proponatur,

 

 
 
 
 ut peccatum non committatur commissumque deleatur magnaeque 
 uictoriae debita iustitiae palma reddatur.

CAPUT VIII. 
 Quod in sanctis primae mortis pro ueritate susceptio secundae sit mortis abolitio. 
 Si enim diligentius consideremus, etiam cum quisque pro 
 ueritate fideliter et laudabiliter moritur, mors cauetur. Ideo 
 quippe aliquid eius suscipitur, ne tota contingat et secunda 
 insuper, quae numquam finiatur, accedat. Suscipitur enim 
 animae a corpore separatio, ne Deo ab anima separato etiam 
 ipsa separetur a corpore, ac sic totius hominis prima morte 
 conpleta secunda excipiat sempiterna. Quocirca mors quidem, 
 ut dixi, cum eam morientes patiuntur cumque in eis ut moriantur 
 facit, nemini bona est, sed laudabiliter toleraretur pro 
 tenendo uel adipiscendo bono; cum uero in ea sunt, qui iam 
 mortui nuncupantur, non absurde dicitur et malis mala et 
 bonis bona. In requie sunt enim animae piorum a corpore 
 separatae, inpiorum autem poenas luunt, donec istarum ad 
 aeternam uitam, illarum uero ad aeternam mortem, quae 
 secunda dicitur, corpora reuiuescant.

CAPUT VIIII. 
 Tempus mortis, quo uitae sensus aufertur, in morientibus an in mortuis esse dicendum sit. 
 Sed id tempus, quo animae a corpore separatae aut in 
 bonis sunt aut in malis, utrum post mortem potius an in morte 
 dicendum est? Si enim post mortem est, iam non ipsa mors. 
 quae transacta adque praeterita est, sed post eam uita praesens 
 animae bona seu mala est. Mors autem tunc eis mala 
 erat, quando erat, hoc est quando eam patiebantur, cum

 
 
 
 morerentur, quoniam grauis et molestus eius inerat sensus; 
 quo malo bene utuntur boni. Peracta autem mors quonam modo 
 uel bona uel mala est, quae iam non est? Porro si adhuc 
 diligentius adtendamus, nec illa mors esse apparebit, cuius 
 grauem ac molestum in morientibus diximus sensum. Quamdiu 
 enim sentiunt, adhuc utique uiuunt, et si adhuc uiuunt, 
 ante mortem quam in morte potius esse dicendi sunt; quia 
 illa, cum uenerit, aufert omnem corporis sensum, qui ea propinquante 
 molestus est. Ac per hoc quo modo morientes dicamus 
 eos, qui nondum mortui sunt, sed inminente morte iam 
 extrema et mortifera adflictione iactantur, explicare difficile 
 est, etiamsi recte isti appellantur morientes, quia, cum mors 
 quae iam inpendet aduenerit, non morientes, sed mortui nuncupantur. 
 Nullus est ergo moriens nisi uiuens, quoniam, cum 
 in tanta est extremitate uitae, in quanta sunt quos agere 
 animam dicimus, profecto qui nondum anima caruit adhuc 
 uiuit. Idem ipse igitur simul et moriens est et uiuens, sed 
 morti accedens, uita cedens; adhuc tamen in uita, quia inest 
 anima corpori; nondum autem in morte, quia nondum abscessit 
 a corpore. Sed si, cum abscesserit, nec tunc in morte, sed 
 post mortem potius erit: quando sit in morte quis dixerit? 
 Nam neque ullus moriens erit, si moriens et uiuens simul 
 esse nullus potest. Quamdiu quippe anima in corpore est, 
 non possumus negare uiuentem. Aut si moriens potius dicendus 
 est, in cuius iam corpore agitur ut moriatur, nec simul 
 quisquam potest esse uiuens et moriens: nescio quando sit 
 uiuens.

CAPUT X. 
 An uita mortalium mors potius quam uita dicenda sit. 
 Ex - quo enim quisque in isto corpore morituro esse coeperit, 
 numquam in eo non agitur ut mors ueniat. Hoc enim agit 
 eius mutabilitas toto tempore uitae huius (si tamen uita 
 dicenda est), ut ueniatur in mortem. Nemo quippe est, qui 
 non ei post annum sit, quam ante annum fuit, et cras quam 
 hodie, et hodie quam heri, et paulo post quam nunc, et nunc 
 quam paulo ante propinquior; quoniam, quidquid temporis 
 uiuitur, de spatio uiuendi demitur, et cottidie fit minus 
 minusque quod restat, ut omnino nihil sit aliud tempus uitae 
 huius, quam cursus ad mortem, in quo nemo uel paululum 
 stare uel aliquanto tardius ire permittitur; sed urgentur omnes 
 pari motu nec diuerso inpelluntur accessu. Neque enim, cui 
 uita breuior fuit, celerius diem duxit quam ille, cui longior; 
 sed cum aequaliter et aequalia momenta raperentur ambobus, 
 alter habuit propius, alter remotius, quo non inpari uelocitate 
 ambo currebant. Aliud est autem amplius uiae peregisse, aliud 
 tardius ambulasse. Qui ergo usque ad mortem productiora 
 spatia temporis agit, non lentius pergit, sed plus itineris conficit. 
 Porro si ex illo quisque incipit mori, hoc est esse in 
 morte, ex quo in illo agi coeperit ipsa mors, id est uitae 
 detractio (quia, cum detrahendo finita fuerit, post mortem 
 iam erit, non in morte): profecto, ex quo esse incipit in hoc 
 corpore, in morte est. Quid enim aliud diebus horis momentisque 
 singulis agitur, donec ea consumta mors, quae agebatur, 
 inpleatur, et incipiat iam tempus esse post mortem, quod, 
 cum uita detraheretur, erat in morte? Numquam igitur in 
 uita homo est, ex quo est in isto corpore moriente potius

 
 
 
 quam uiuente, si et in uita et in morte simul non potest 
 esse. An potius et in uita et in morte simul est; in uita 
 scilicet, in qua uiuit, donec tota detrahatur; in morte autem, 
 quia iam moritur, cum uita detrahitur? Si enim non est in 
 uita, quid est quod detrahitur, donec eius fiat perfecta consumtio? 
 Si autem non est in morte, quid est uitae ipsa 
 detractio? Non enim frustra, cum uita fuerit corpori tota 
 detracta, post mortem iam dicitur, nisi quia mors erat, cum 
 detraheretur. Nam si ea detracta non est homo in morte, sed 
 post mortem: quando, nisi cum detrahitur, erit in morte?

CAPUT XI. 
 An quisquam simul et uiuens esse possit et mortuus. 
 Si autem absurdum est, ut hominem, antequam ad mortem 
 perueniat, iam esse dicamus in morte (cui enim propinquat 
 peragendo uitae suae tempora, si iam in illa est?), maxime 
 quia nimis est insolens, ut simul et uiuens esse dicatur et 
 moriens, cum uigilans et dormiens simul esse non possit: 
 quaerendum est quando erit moriens. Etenim antequam mors 
 ueniat, non est moriens, sed uiuens; cum uero mors uenerit, 
 mortuus erit, non moriens. Illud ergo est adhuc ante mortem, 
 hoc iam post mortem. Quando ergo in morte? Tunc enim 
 est moriens, ut, quem ad modum tria sunt cum dicimus 
 ante mortem, in morte, post mortem\', ita tria singulis singula 
 \'uiuens, moriens mortuusque reddantur. Quando itaque sit 
 moriens, id est in morte, ubi neque sit uiuens, quod est ante 
 mortem, neque mortuus, quod est post mortem, sed moriens, 
 id est in morte, difficillime definitur. Quamdiu quippe est 
 anima in corpore, maxime si etiam sensus adsit, procul dubio 
 uiuit homo, qui constat ex anima et corpore, ac per hoc

 

 
 
 
 adhuc ante mortem, non in morte esse dicendus est; cum 
 uero anima abscesserit omnemque abstulerit corporis sensum, 
 iam post mortem mortuusque perhibetur. Perit igitur inter 
 utrumque, quo moriens uel in morte sit; quoniam si adhuc 
 uiuit, ante mortem est; si uiuere destitit, iam post mortem 
 est. Numquam ergo moriens, id est in morte, esse conprehenditur. 
 Ita etiam in transcursu temporum quaeritur praesens, 
 nec inuenitur, quia sine ullo spatio est, per quod transitur 
 ex futuro in praeteritum. Nonne ergo uidendum est, ne ista 
 ratione mors corporis nulla esse dicatur? Si enim est, quando 
 est, quae in ullo et in qua ullus esse non potest? Quando 
 quidem si uiuitur, adhuc non est, quia hoc ante mortem, non 
 in morte; si autem uiuere iam cessatum est, iam non est, 
 quia et hoc post mortem est, non in morte. Sed rursus si 
 nulla mors est ante quid uel post, quid est quod dicitur ante 
 mortem siue post mortem? Nam et hoc inaniter dicitur, si 
 mors nulla est. Adque utinam in paradiso bene uiuendo egissemus, 
 ut re uera nulla mors esset. Nunc autem non solum 
 est, uerum etiam tam molesta est, ut nec ulla explicari 
 locutione possit nec ulla ratione uitari. 
 
 
 Loquamur ergo secundum consuetudinem (non enim aliter 
 debemus) et dicamus (ante mortem\', priusquam mors accidat; 
 sicut scriptum est: Ante mortem ne laudes hominem 
 quemquam. Dicamus etiam cum acciderit: Post mortem illius 
 uel illius factum est illud aut illud. Dicamus et de praesenti 
 tempore ut possumus, uelut cum ita loquimur: Moriens ille

 

 
 
 
 testatus est, et: Illis adque illis illud adque illud moriens 
 dereliquit; quamuis hoc nisi uiuens omnino facere non posset 
 et potius hoc ante mortem fecerit, non in morte. Loquamur 
 etiam sicut loquitur scriptura diuina, quae mortuos quoque 
 non post mortem, sed in morte esse non dubitat dicere. Hinc 
 enim est illud: Quoniam non est in morte, qui memor 
 sit tui. Donec enim reuiuescant, recte esse dicuntur in 
 morte, sicut in somno esse quisque, donec euigilet, dicitur; 
 quamuis in somno positos dicamus dormientes, nec tamen eo 
 modo possumus dicere eos, qui iam sunt mortui, morientes. 
 Non enim adhuc moriuntur, qui, quantum adtinet ad corporis 
 mortem, de qua nunc disserimus, iam sunt a corporibus separati. 
 Sed hoc est, quod dixi explicari aliqua locutione non posse. 
 quonam modo uel morientes dicantur uiuere uel iam mortui 
 etiam post mortem adhuc esse dicantur in morte. Quo modo 
 enim post mortem, si adhuc in morte? praesertim cum eos 
 nec morientes dicamus, sicuti eos, qui in somno sunt, dicimus 
 dormientes, et qui in languore, languentes, et qui in dolore, 
 utique dolentes, et qui in uita, uiuentes; at uero mortui, 
 priusquam resurgant, esse dicuntur in morte, nec tamen 
 possunt appellari morientes. Unde non inportune neque incongrue 
 arbitror accidisse, etsi non humana industria, iudicio 
 fortasse diuino, ut hoc uerbum, quod est moritur, in Latina 
 lingua nec grammatici declinare potuerint, ea regula qua 
 cetera talia declinantur. Namque ab eo quod est oritur, fit 
 uerbum praeteriti temporis \'ortus est\'; et si qua similia sunt, 
 per temporis praeteriti participia declinantur. Ab eo uero, 
 quod est moritur, si quaeramus praeteriti temporis uerbum,

 

 
 
 
 responderi adsolet \'mortuus est>, u littera geminata. Sic enim 
 dicitur mortuus, quo modo fatuus, arduus, [carduus], conspicuus 
 et si qua similia, quae non sunt praeteriti temporis, 
 sed quoniam nomina sunt, sine tempore declinantur. Illud 
 autem, quasi ut declinetur, quod declinari non potest, pro 
 participio praeteriti temporis ponitur nomen. Conuenienter 
 itaque factum est, ut, quem ad modum id quod significat 
 non potest agendo, ita ipsum uerbum non posset loquendo 
 declinari. Agi tamen potest in adiutorio gratiae Redemtoris 
 nostri, ut saltem secundam mortem declinare possimus. Illa 
 est enim grauior et omnium malorum pessima, quae non fit 
 separatione animae et corporis, sed in aeternam poenam potius 
 utriusque conplexu. Ibi e contrario non erunt homines ante 
 mortem adque post mortem, sed semper in morte; ac per 
 hoc numquam uiuentes, numquam mortui, sed sine fine morientes. 
 Numquam enim erit homini peius in morte, quam ubi 
 erit mors ipsa sine morte.

CAPUT XII. 
 Quam mortem primis hominibus Deus, si mandatum eius transgrederentur, fuerit comminatus. 
 Cum ergo requiritur, quam mortem Deus primis hominibus 
 fuerit comminatus, si ab eo mandatum transgrederentur acceptum 
 nec oboedientiam custodirent, utrum animae an corporis 
 an totius hominis an illam quae appellatur secunda: respondendum 
 est: Omnes. Prima enim constat ex duabus, [secunda] 
 ex omnibus tota. Sicut enim uniuersa terra ex multis terris 
 et uniuersa ecclesia ex multis constat ecclesiis: sic uniuersa 
 mors ex omnibus. Quoniam prima constat ex duabus, una 
 animae, altera corporis; ut sit prima totius hominis mors,

 
 
 
 cum anima sine Deo et sine corpore ad tempus poenas luit; 
 secunda uero, ubi anima sine Deo cum corpore poenas aeternas 
 luit. Quando ergo dixit Deus primo illi homini, quem in 
 paradiso constituerat, de cibo uetito: Quacumque die ederitis 
 ex illo, morte moriemini: non tantum primae 
 mortis partem priorem, ubi anima priuatur Deo, nec tantum 
 posteriorem, ubi corpus priuatur anima, nec solam ipsam 
 totam primam, ubi anima et a Deo et a corpore separata 
 punitur; sed quidquid mortis est usque ad nouissimam, quae 
 secunda dicitur, qua est nulla posterior, comminatio illa 
 conplexa est.

CAPUT XIII. 
 Praeuaricatio primorum hominum quam primam senserit poenam. 
 Nam postea quam praecepti facta transgressio est, confestim 
 gratia deserente diuina de corporum suorum nuditate 
 confusi sunt. Unde etiam foliis ficulneis, quae forte a perturbatis 
 prima conperta sunt, pudenda texerunt; quae prius 
 eadem membra erant, sed pudenda non erant. Senserunt ergo 
 nouum motum inoboedientis carnis suae, tamquam reciprocam 
 poenam inboedientiae suae. Iam quippe anima libertate 
 in peruersum propria delectata et Deo dedignata seruire 
 pristino corporis seruitio destituebatur, et quia superiorem 
 dominum suo arbitrio deseruerat, inferiorem famulum ad 
 suum arbitrium non tenebat, nec omni modo habebat subditam 
 carnem, sicut semper habere potuisset, si Deo subdita 
 ipsa mansisset. Tunc ergo coepit caro concupiscere aduersus 
 spiritum, cum qua controuersia nati sumus, trahentes

 

 
 
 
 originem mortis et in membris nostris uitiataque natura contentionem 
 eius siue uictoriam de prima praeuaricatione gestantes.

CAPUT XIIII. 
 Qualis homo sit factus a Deo et in quam sortem deciderit suae uoluntatis arbitrio. 
 Deus enim creauit hominem rectum, naturarum auctor, non 
 utique uitiorum; sed sponte deprauatus iusteque damnatus 
 deprauatos damnatosque generauit. Omnes enim fuimus in 
 illo uno, quando omnes fuimus ille unus, qui per feminam 
 lapsus est in peccatum, quae de illo facta est ante peccatum. 
 Nondum erat nobis singillatim creata et distributa forma, 
 in qua singuli uiueremus; sed iam erat natura seminalis, ex 
 qua propagaremur; qua scilicet propter peccatum uitiata et 
 uinculo mortis obstricta iusteque damnata non alterius condicionis 
 homo ex homine nasceretur. Ac per hoc a liberi 
 arbitrii malo usu series calamitatis huius exorta est, quae 
 humanum genus origine deprauata, uelut radice corrupta, 
 usque ad secundae mortis exitium, quae non habet finem, 
 solis eis exceptis qui per Dei gratiam liberantur, miseriarum 
 conexione perducit.

CAPUT XV. 
 Quod Adam peccaturus prius ipse reliquerit Deum, quam relinqueretur a Deo, et primam fuisse animae mortem a Deo recessisse. 
 Quam ob- rem etiamsi in eo quod dictum est: Morte 
 moriemini, quoniam non est dictum: Mortibus, eam solam

 
 
 
 intellegamus, quae fit cum anima deseritur sua uita, quod 
 illi Deus est (non enim deserta est ut desereret, sed ut 
 desereretur deseruit; ad malum quippe eius prior est uoluntas 
 eius; ad bonum uero eius prior est uoluntas Creatoris eius; 
 siue ut eam faceret, quae nulla erat, siue ut reficiat, quia 
 lapsa perierat), — etiamsi ergo hanc intellegamus Deum 
 denuntiasse mortem in eo quod ait: Qua die ederitis ex 
 illo, morte moriemini, tamquam diceret: Qua die me 
 deserueritis per inoboedientiam, deseram uos per iustitiam: 
 profecto in ea morte etiam ceterae denuntiatae sunt, quae 
 procul dubio fuerant secuturae. Nam in eo, quod inoboediens 
 motus in carne animae inoboedientis exortus est, propter 
 quem pudenda texerunt, sensa est mors una, in qua deseruit 
 animam Deus. Ea significata est uerbis eius, quando timore 
 dementi sese abscondenti homini dixit: Adam, ubi es? non 
 utique ignorando quaerens, sed increpando admonens, ut adtenderet 
 ubi esset, in quo Deus non esset. Cum uero corpus 
 anima ipsa deseruit aetate corruptum et senectute confectum, 
 uenit in experimentum mors altera, de qua Deus 
 peccatum adhuc puniens homini dixerat: Terra es et in 
 terram ibis; ut ex his duabus mors illa prima, quae totius 
 est hominis, conpleretur, quam secunda in ultimo sequitur, 
 nisi homo per gratiam liberetur. Neque enim corpus, quod 
 de terra est, rediret in terram nisi sua morte, quae illi accidit, 
 cum deseritur sua uita, id est anima. Unde constat inter 
 Christianos ueraciter catholicam tenentes fidem etiam ipsam 
 nobis corporis mortem non lege naturae, qua nullam mortem 
 homini Deus fecit, sed merito inflictam esse peccati, quoniam 
 peccatum uindicans Deus dixit homini, in quo tunc omnes 
 eramus: Terra es et in terram ibis.

CAPUT XVI. 
 De philosophis, qui animae separationem a corpore non putant esse poenalem, cum Plato inducat summum deum dis minoribus promittentem, quod numquam sint corporibus exuendi. a 
 Sed philosophi, contra quorum calumnias defendimus ciuitatem 
 Dei, hoc est eius ecclesiam, sapienter sibi uidentur 
 inridere, quod dicimus animae a corpore separationem inter 
 poenas eius esse deputandam, quia uidelicet eius perfectam 
 beatitudinem tunc illi fieri existimant, cum omni prorsus corpore 
 exuta ad Deum simplex et sola et quodam modo nuda 
 redierit. Ubi si nihil, quo ista refelleretur opinio, in eorum 
 litteris inuenirem, operosius mihi disputandum esset, quo 
 demonstrarem non corpus esse animae, sed corruptibile corpus 
 onerosum. Unde illud est quod de scripturis nostris in superiore 
 libro commemorauimus: Corpus enim corruptibile 
 adgrauat animam. Addendo utique corruptibile non 
 qualicumque corpore, sed quale factum est ex peccato consequente 
 uindicta, animam perhibuit adgrauari. Quod etiamsi 
 non addidisset, nihil aliud intellegere deberemus. Sed cum 
 apertissime Plato deos a summo Deo factos habere inmortalia 
 corpora praedicet eisque ipsum Deum, a quo facti sunt, inducat 
 pro magno beneficio pollicentem, quod in aeternum 
 cum suis corporibus permanebunt nec ab eis ulla morte soluentur: 
 quid est quod isti ad exagitandam Christianam fidem 
 fingunt se nescire quod sciunt, aut etiam sibi repugnantes 
 aduersum se ipsos malunt dicere, dum nobis non desinant 
 contradicere? Nempe Platonis haec uerba sunt, sicut ea Cicero 
 in Latinum uertit, quibus inducit summum deum deos quos

 

 
 
 
 fecit adloquentem ac dicentem: Vos, qui deorum satu orti 
 estis, adtendite: quorum operum ego parens effectorque sum, 
 haec sunt indissolubilia me inuito, quamquam omne conligatum 
 solui potest; sed haudquaquam bonum est ratione uinctum 
 uelle dissoluere. Sed quoniam estis orti, inmortales uos 
 quidem esse et indissolubiles non potestis; ne utiquam tamen 
 dissoluemini, neque uos ulla mortis fata periment, nec 
 erunt ualentiora quam consilium meum, quod maius est 
 uinculum ad perpetuitatem uestram, quam illa quibus estis 
 [tum, cum gignebamini,] conligati). Ecce deos Plato dicit 
 et corporis animaeque conligatione mortales, et tamen inmortales 
 dei a quo facti sunt uoluntate adque consilio. Si ergo 
 animae poena est in qualicumque corpore conligari, quid est 
 quod eos adloquens deus tamquam sollicitos, ne forte moriantur, 
 id est dissoluantur a corpore, de sua facit inmortalitate 
 securos; non propter eorum naturam, quae sit conpacta, non 
 simplex, sed propter suam inuictissimam uoluntatem, qua 
 potens est facere, ut nec orta occidant nec conexa soluantur, 
 sed incorruptibiliter perseuerent? 
 
 Et hoc quidem utrum Plato uerum de sideribus dicat, alia 
 quaestio est. Neque enim ei continuo concedendum est globos 
 istos luminum siue orbiculos luce corporea super terras seu 
 die seu nocte fulgentes suis quibusdam propriis animis uiuere 
 eisque intellectualibus et beatis, quod etiam de ipso uniuerso 
 mundo, tamquam uno animali maximo, quo cuncta cetera 
 continerentur animalia, instanter adfirmat. Sed haec, ut dixi, 
 alia quaestio est, quam nunc discutiendam non suscepimus.

 

 
 
 
 Hoc tantum contra istos commemorandum putaui, qui se 
 Platonicos uocari uel esse gloriantur, cuius superbia nominis 
 erubescunt esse Christiani, ne commune illis cum uulgo uocabulum 
 uilem faciat palliatorum tanto magis inflatam, quanto 
 magis exiguam paucitatem; et quaerentes, quid in doctrina 
 Christiana reprehendant, exagitant aeternitatem corporum, tamquam 
 haec sint inter se contraria, ut et beatitudinem quaeramus 
 animae et eam semper esse uelimus in corpore, uelut 
 aerumnoso uinculo conligatam; cum eorum auctor et magister 
 Plato donum a deo summo dis ab illo factis dicat esse concessum, 
 ne aliquando moriantur, id est a corporibus, quibus 
 eos conexuit, separentur.

CAPUT XVII. 
 Contra eos, qui adserunt corpora terrena in cor. ruptibilia fieri et aeterna non posse. 
 Contendunt etiam isti terrestria corpora sempiterna esse 
 non posse, cum ipsam uniuersam terram dei sui, non quidem 
 summi, sed tamen magni, id est totius huius mundi, membrum 
 in medio positum et sempiternum esse non dubitent. 
 Cum ergo deus ille summus fecerit eis alterum quem putant 
 deum, id est istum mundum, ceteris dis, qui infra eum sunt, 
 praeferendum, eundemque esse existiment animantem, anima 
 scilicet, sicut adserunt, rationali uel intellectuali in tam magna 
 mole corporis eius inclusa, ipsiusque corporis tamquam membra 
 locis suis posita adque digesta quattuor constituerit elementa, 
 quorum iuncturam, ne umquam deus eorum tam magnus 
 moriatur, insolubilem ac sempiternam uelint: quid causae 
 est, ut in corpore maioris animantis tamquam medium membrum 
 aeterna sit terra, et aliorum animantium terrestrium

 
 
 
 corpora, si Deus sicut illud uelit, aeterna esse non possint? 
 Sed terrae, inquiunt, terra reddenda est, unde animalium 
 terrestria sumta sunt corpora; ex quo fit, inquiunt, ut ea sit 
 necesse dissolui et emori et eo modo terrae stabili ac sempiternae, 
 unde fuerant sumta, restitui. Si quis hoc etiam de 
 igne similiter adfirmet et dicat reddenda esse uniuerso igni 
 corpora, quae inde sumta sunt, ut caelestia fierent animalia: 
 nonne inmortalitas, quam talibus dis, uelut deo summo 
 loquente, promisit Plato, tamquam uiolentia disputationis 
 huius intercidet? An ibi propterea non fit, quia Deus non 
 uult, cuius uoluntatem, ut ait Plato, nulla uis uincit? Quid 
 ergo prohibet, ut hoc etiam de terrestribus corporibus Deus 
 possit efficere, quandoquidem, ut nec ea quae orta sunt occidant 
 nec ea quae sunt uincta soluantur nec ea quae sunt 
 ex elementis sumta reddantur adque ut animae in corporibus 
 constitutae nec umquam ea deserant et cum eis inmortalitate 
 ac sempiterna beatitudine perfruantur, posse Deum 
 facere confitetur Plato? Quur ergo non possit, ut nec terrestria 
 moriantur? An Deus non est potens quo usque Christiani 
 credunt, sed quo usque Platonici uolunt? Nimirum quippe 
 consilium Dei et potestatem potuerunt philosophi, nec potuerunt 
 nosse prophetae; cum potius e contrario Dei prophetas 
 ad enuntiandam eius, quantum dignatus est, uoluntatem Spiritus 
 eius docuerit, philosophos autem in ea cognoscenda coniectura 
 humana deceperit. 
 
 
 Verum non usque adeo decipi debuerunt, non solum ignorantia, 
 uerum etiam peruicacia, ut et sibi apertissime refragentur 
 magnis disputationum uiribus adserentes animae, ut 
 beata esse possit, non terrenum tantum, sed omne corpus 
 esse fugiendum, et deos rursus dicentes habere beatissimas

 
 
 
 animas et tamen aeternis corporibus inligatas, caelestes quidem 
 igneis, Iouis autem ipsius animam, quem mundum istum 
 uolunt, omnibus omnino corporeis elementis, quibus haec tota 
 moles a terra in caelum surgit, inclusam. Hanc enim animam 
 Plato ab intimo terrae medio, quod geometrae centron uocant, 
 per omnes partes eius usque ad caeli summa et extrema 
 diffundi et extendi per numeros musicos opinatur, ut sit iste 
 mundus animal maximum beatissimum sempiternum, cuius 
 anima et perfectam sapientiae felicitatem teneret et corpus 
 proprium non relinqueret, cuiusque corpus et in aeternum ex 
 illa uiueret et eam quamuis non simplex, sed tot corporibus 
 tantisque conpactum hebetare adque tardare non posset. Cum 
 igitur suspicionibus suis ista permittant, quur nolunt credere, 
 diuina uoluntate adque potentia inmortalia corpora fieri posse 
 terrena, in quibus animae nulla ab eis morte separatae, nullis 
 eorum oneribus adgrauatae sempiterne ac feliciter uiuant, 
 quod deos suos posse adserunt in corporibus igneis Iouemque 
 ipsum eorum regem in omnibus corporeis elementis? Nam si 
 animae, ut beata sit, corpus est omne fugiendum, fugiant di 
 eorum de globis siderum, fugiat Iuppiter de caelo et terra; 
 aut si non possunt, miseri iudicentur. Sed neutrum isti 
 uolunt, qui neque a corporibus separationem audent dare 
 dis suis, ne illos mortales colere uideantur, nec beatitudinis 
 priuationem, ne infelices eos esse fateantur. Non ergo ad 
 beatitudinem consequendam omnia fugienda sunt corpora; 
 sed corruptibilia molesta, grauia moribunda; non qualia fecit 
 primis hominibus bonitas Dei, sed qualia esse conpulit 
 poena peccati.

CAPUT XVIII. 
 De terrenis corporibus, quae philosophi adfirmant in caelestibus esse non posse, quia, quod terrenum est, naturali pondere reuocetur ad terram. 
 Sed necesse est, inquiunt, ut terrena corpora naturale 
 pondus uel in terra teneat uel cogat ad terram et ideo in 
 caelo esse non possint. Primi quidem illi homines in terra 
 erant nemorosa adque fructuosa, quae paradisi nomen obtinuit; 
 sed quia et ad hoc respondendum est uel propter Christi 
 corpus cum quo ascendit in caelum uel propter sanctorum 
 qualia in resurrectione futura sunt, intueantur paulo adtentius 
 pondera ipsa terrena. Si enim ars humana efficit, ut ex metallis, 
 quae in aquis posita continuo submerguntur, quibusdam modis 
 uasa fabricata etiam natare possint: quanto credibilius et 
 efficacius occultus aliquis modus operationis Dei, cuius omnipotentissima 
 uoluntate Plato dicit nec orta interire nec conligata 
 posse dissolui, cum multo mirabilius incorporea corporeis 
 quam quaecumque corpora quibuscumque corporibus 
 copulentur, potest molibus praestare terrenis, ut nullo in ima 
 pondere deprimantur, ipsisque animis perfectissime beatis, 
 ut quamuis terrena, tamen incorruptibilia iam corpora ubi 
 uolunt ponant et quo uolunt agant, situ motuque facillimo! 
 An uero si hoc angeli faciant et quaelibet animalia terrestria 
 rapiant unde libet constituantque ubi libet, aut eos non posse 
 aut onera sentire credendum est? Quur ergo sanctorum perfectos 
 et beatos diuino munere spiritus sine ulla difficultate 
 posse ferre quo uoluerint et sistere ubi uoluerint sua corpora

 
 
 
 non credamus? Nam cum terrenorum corporum, sicut onera 
 in gestando sentire consueuimus, quanto maior est quantitas, 
 tanto sit maior et grauitas, ita ut plura pondo quam pauciora 
 plus premant: membra tamen suae carnis leuiora portat anima, 
 cum in sanitate robusta sunt quam in languore cum macra 
 sunt. Et cum aliis gestantibus onerosior sit saluus et ualidus 
 quam exilis et morbidus, ipse tamen ad suum corpus mouendum 
 adque portandum agilior est, cum in bona ualetudine 
 plus habet molis, quam cum in peste uel fame minimum 
 roboris. Tantum ualet in habendis etiam terrenis corporibus, 
 quamuis adhuc corruptibilibus adque mortalibus, non quantitatis 
 pondus, sed temperationis modus. Et quis uerbis explicat, 
 quantum distet inter praesentem quam dicimus sanitatem et 
 inmortalitatem futuram? Non itaque nostram fidem redarguunt 
 philosophi de ponderibus corporum. Nolo enim quaerere, quur 
 non credant terrenum esse posse corpus in caelo, cum terra 
 uniuersa libretur in nihilo. Fortassis enim de ipso medio 
 mundi loco, eo quod in eum coeant quaeque grauiora, etiam 
 argumentatio ueri similior habeatur. Illud dico: Si di minores, 
 quibus inter animalia terrestria cetera etiam hominem faciendum 
 commisit Plato, potuerunt, sicut dicit, ab igne remouere 
 urendi qualitatem, lucendi relinquere quae per oculos emicaret: 
 itane Deo summo concedere dubitabimus, cuius ille 
 uoluntati potestatique concessit, ne moriantur quae orta sint, 
 et tam diuersa, tam dissimilia, id est corporea et incorporea, 
 sibimet conexa nulla possint dissolutione seiungi, ut de carne 
 hominis, cui donat inmortalitatem, corruptionem auferat,

 

 
 
 
 naturam relinquat, congruentiam figurae membrorumque detineat, 
 detrahat ponderis tarditatem? Sed de fide resurrectionis mortuorum 
 et de corporibus eorum inmortalibus diligentius, si 
 Deus uoluerit, in fine huius operis disserendum est.

CAPUT XVIIII. 
 Contra eorum dogmata, qui primos homines, si non peccassent, inmortales futuros fuisse non credunt, aeternitatem animarum uolunt carere corpori bus. 
 Nunc de corporibus primorum hominum quod instituimus 
 explicemus; quoniam nec mors ista, quae bona perhibetur 
 bonis nec tantum paucis intellegentibus siue credentibus, sed 
 omnibus nota est, qua fit animae a corpore separatio, qua 
 certe corpus animantis, quod euidenter uiuebat, euidenter 
 emoritur, eis potuisset accidere, nisi peccati meritum sequeretur. 
 Licet enim iustorum ac piorum animae defunctorum 
 quod in requie uiuant dubitare fas non sit, usque adeo tamen 
 eis melius esset cum suis corporibus bene ualentibus uiuere, 
 ut etiam illi, qui omni modo esse sine corpore beatissimum 
 existimant, hanc opinionem suam sententia repugnante conuincant. 
 Neque enim quisquam audebit illorum sapientes 
 homines, siue morituros siue iam mortuos, id est aut carentes 
 corporibus aut corpora relicturos, dis inmortalibus anteponere. 
 quibus Deus summus aput Platonem munus ingens, 
 indissolubilem scilicet uitam, id est aeternum cum suis corporibus 
 consortium, pollicetur. Optime autem cum hominibus 
 agi arbitratur idem Plato, si tamen hanc uitam pie iusteque 
 peregerint, ut a suis corporibus separati in ipsorum deorum, 
 qui sua corpora numquam deserunt, recipiantur sinum,

 

 

 

 
 
 
 . Scilicet inmemores supera ut conuexa reuisant 
 Rursus et incipiant in corpora uelle reuerti; 
 quod Vergilius ex Platonico dogmate dixisse laudatur. Ita 
 quippe animas mortalium nec in suis corporibus semper esse 
 posse existimat, sed mortis necessitate dissolui, nec sine corporibus 
 durare perpetuo, sed alternantibus uicibus indesinenter 
 uiuos ex mortuis et ex uiuis mortuos fieri putat; ut a 
 ceteris hominibus hoc uideantur differre sapientes, quod post 
 mortem feruntur ad sidera, ut aliquanto diutius in astro sibi 
 congruo quisque requiescat adque inde rursus miseriae pristinae 
 oblitus et cupiditate habendi corporis uictus redeat ad 
 labores aerumnasque mortalium; illi uero, qui stultam duxerint 
 uitam, ad corpora suis meritis debita siue hominum siue 
 bestiarum de proximo reuoluantur. In hac itaque durissima 
 condicione constituit etiam bonas adque sapientes animas, 
 quibus non talia corpora distributa sunt, cum quibus semper 
 adque inmortaliter uiuerent, ut neque in corporibus permanere 
 neque sine his possint in aeterna puritate durare. De quo 
 Platonico dogmate iam in libris superioribus diximus Christiano 
 tempori erubuisse Porphyrium et non solum ab animis humanis 
 remouisse corpora bestiarum, uerum etiam sapientium 
 animas ita uoluisse de corporeis nexibus liberari, ut corpus 
 omne fugientes beatae aput Patrem sine fine teneantur. Itaque 
 ne a Christo uinci uideretur uitam sanctis pollicente 
 perpetuam, etiam ipse purgatas animas sine ullo ad miserias 
 pristinas reditu in aeterna felicitate constituit; et ut Christo 
 aduersaretur, resurrectionem incorruptibilium corporum negans 
 non solum sine terrenis, sed sine ullis omnino corporibus 
 eas adseruit in sempiternum esse uicturas. Nec tamen ista 
 qualicumque opinione praecepit saltem ne dis corporatis

 

 
 
 
 religionis obsequio subderentur. Quid ita, nisi quia eas, quamuis 
 nulli corpori sociatas, non credidit illis esse meliores? Quapropter, 
 si non audebunt isti, sicut eos ausuros esse non 
 arbitror, dis beatissimis et tamen in aeternis corporibus constitutis 
 humanas animas anteponere: quur eis uidetur absurdum, 
 quod fides Christiana praedicat, et primos homines ita 
 fuisse conditos, ut, si non peccassent, nulla morte a suis corporibus 
 soluerentur, sed pro meritis oboedientiae custoditae 
 inmortalitate donati cum eis uiuerent in aeternum; et talia 
 sanctos in resurrectione habituros ea ipsa, in quibus hic 
 laborauerunt, corpora, ut nec eorum carni aliquid corruptionis 
 uel difficultatis nec eorum beatitudini aliquid doloris et infelicitatis 
 possit accidere?

CAPUT XX. 
 Quod caro sanctorum, quae nunc requiescit in spe, in meliorem reparanda sit qualitatem, quam fuit primorum hominum ante peccatum. 
 Proinde nunc sanctorum animae defunctorum ideo non habent 
 grauem mortem, qua separatae sunt a corporibus suis, quia 
 caro eorum requiescit in spe. quaslibet sine ullo iam sensu contumelias 
 accepisse uideatur. Non enim, sicut Platoni uisum est, 
 corpora obliuione desiderant, sed potius, quia meminerunt quid 
 sibi ab eo sit promissum, qui neminem fallit, qui eis etiam de 
 capillorum suorum integritate securitatem dedit, resurrectionem 
 corporum, in quibus multa dura perpessi sunt, nihil in eis ulterius 
 tale sensuri desiderabiliter et patienter expectant. Si enim 
 carnem suam non oderant, quando eam suae menti infirmitate 
 resistentem spiritali iure cohercebant, quanto magis eam diligunt 
 etiam ipsam spiritalem futuram! Sicut enim spiritus carni

 

 

 
 
 
 seruiens non incongrue carnalis, ita caro spiritui seruiens 
 recte appellabitur spiritalis, non quia in spiritum conuertetur, 
 sicut nonnulli putant ex eo quod scriptum est: Seminatur 
 corpus animale, surget corpus spiritale, sed quia 
 spiritui summa et mirabili obtemperandi facilitate subdetur 
 usque ad inplendam inmortalitatis indissolubilis securissimam 
 uoluntatem, omni molestiae sensu, omni corruptibilitate et tarditate 
 detracta. Non solum enim non erit tale, quale nunc 
 est in quauis optima ualetudine, sed nec tale quidem, quale 
 fuit in primis hominibus ante peccatum, qui licet morituri 
 non essent, nisi peccassent, alimentis tamen ut homines utebantur, 
 nondum spiritalia, sed adhuc animalia corpora terrena 
 gestantes. Quae licet senio non ueterescerent, ut necessitate 
 perducerentur ad mortem (qui status eis de ligno uitae, quod 
 in medio paradiso cum arbore uetita simul erat, mirabili Dei 
 gratia praestabatur), tamen et alios sumebant cibos praeter 
 unam arborem, quae fuerat interdicta, non quia ipsa erat 
 malum, sed propter commendandum purae et simplicis oboedientiae 
 bonum, quae magna uirtus est rationalis creaturae 
 sub Creatore Domino constitutae. Nam ubi nullum malum 
 tangebatur, profecto, si prohibitum tangeretur, sola inoboedientia 
 peccabatur. Agebatur ergo aliis quae sumebant, ne 
 animalia corpora molestiae aliquid esuriendo ac sitiendo sentirent; 
 de ligno autem uitae propterea gustabatur, ne mors eis 
 undecumque subreperet uel senectute confecta decursis temporum 
 spatiis interirent; tamquam cetera essent alimento, 
 illud sacramento; ut sic fuisse accipiatur lignum uitae in 
 paradiso corporali, sicut in spiritali, hoc est intellegibili,

 

 
 
 
 paradiso sapientia Dei, de qua scriptum est: Lignum uitae 
 est amplectentibus eam.

CAPUT XXI. 
 De paradiso, in quo primi homines fuerunt, quod recte per significationem eius spiritale aliquid intellegatur, salua ueritate narrationis historicae de corporali loco. 
 Unde nonnulli totum ipsum paradisum, ubi primi homines 
 parentes generis humani sanctae scripturae ueritate fuisse 
 narrantur, ad intellegibilia referunt arboresque illas et ligna 
 fructifera in uirtutes uitae moresque conuertunt; tamquam 
 uisibilia et corporalia illa non fuerint, sed intellegibilium 
 significandorum causa eo modo dicta uel scripta sint. Quasi 
 \' propterea non potuerit esse paradisus corporalis, quia potest 
 etiam spiritalis intellegi; tamquam ideo non fuerint duae 
 mulieres, Agar et Sarra, et ex eis duo filii Abrahae, unus de 
 ancilla, alius de libera. quia duo testamenta in eis figurata 
 dicit apostolus; aut ideo de nulla petra Moyse percutiente 
 aqua defluxerit, quia potest illic figurata significatione etiam 
 Christus intellegi, eodem apostolo dicente: Petra autem 
 erat Christus. Nemo itaque prohibet intellegere paradisum 
 uitam beatorum, quattuor eius flumina quattuor uirtutes, prudentiam, 
 fortitudinem, temperantiam adque iustitiam, et ligna 
 eius omnes utiles disciplinas, et lignorum fructus mores piorum, 
 et lignum uitae ipsam bonorum omnium matrem sapientiam, 
 et lignum scientiae boni et mali transgressi mandati 
 experimentum. Poenam enim peccatoribus bene utique, quoniam 
 iuste, constituit Deus, sed non suo bono experitur homo.

 

 
 
 
 Possunt haec etiam in ecclesia intellegi, ut ea melius accipiamus 
 tamquam prophetica indicia praecedentia futurorum; 
 paradisum scilicet ipsam ecclesiam, sicut de illa legitur in 
 cantico canticorum; quattuor autem paradisi flumina quattuor 
 euangelia, ligna fructifera sanctos, fructus autem eorum opera 
 eorum, lignum uitae sanctum sanctorum utique Christum, 
 lignum scientiae boni et mali proprium uoluntatis arbitrium. 
 Nec se ipso quippe homo diuina uoluntate contemta nisi 
 perniciose uti potest, adque ita discit, quid intersit, utrum 
 inhaereat communi omnibus bono an proprio delectetur. Se 
 quippe amans donatur sibi, ut inde timoribus maeroribusque 
 conpletus cantet in psalmo, si tamen mala sua sentit: Ad 
 me ipsum turbata est anima mea; correctusque iam 
 dicat: Fortitudinem meam ad te custodiam. Haec et 
 si qua alia commodius dici possunt de intellegendo spiritaliter 
 paradiso nemine prohibente dicantur, dum tamen et illius 
 historiae ueritas fidelissima rerum gestarum narratione commendata 
 credatur.

CAPUT XXII. 
 De corporibus sanctorum post resurrectionem, quae sic spiritalia erunt, ut non in spiritum caro uertatur. 
 Corpora ergo iustorum, quae in resurrectione futura sunt, 
 neque ullo ligno indigebunt, quo fiat ut nullo morbo uel 
 senectute inueterata moriantur, neque ullis aliis corporalibus 
 alimentis, quibus esuriendi ac sitiendi qualiscumque molestia 
 deuitetur; quoniam certo et omni modo inuiolabili munere 
 inmortalitatis induentur, ut non nisi uelint, possibilitate, non 
 necessitate uescantur. Quod angeli quoque uisibiliter et tractabiliter 
 apparentes, non quia indigebant, sed quia uolebant

 

 
 
 
 et poterant, ut hominibus congruerent sui ministerii quadam 
 humanitate, fecerunt. Neque enim in phantasmate angelos 
 edisse credendum est, quando eos homines hospitio susceperunt, 
 quamuis utrum angeli essent ignorantibus simili nobis 
 indigentia uesci uiderentur. Unde est quod ait angelus 
 in libro Tobiae: Videbatis me manducare, sed uisu 
 ueatro uidebatis; id est necessitate reficiendi corporis, 
 sicut uos facitis, me cibum sumere putabatis. Sed si forte 
 de angelis aliud credibilius disputari potest, certe fides Christiana 
 de ipso Saluatore non dubitat, quod etiam post resurrectionem, 
 iam quidem in spiritali carne, sed tamen uera, 
 cibum ac potum cum discipulis sumsit. Non enim potestas, 
 sed egestas edendi ac bibendi talibus corporibus auferetur. 
 Unde et spiritalia erunt, -non quia corpora esse desistent, sed 
 quia spiritu uiuificante subsistent.

CAPUT XXIII. 
 Quid intellegendum sit de corpore animali et de corpore spiritali, et qui moriantur in Adam, qui uero uiuificentur in Christo. 
 Nam sicut ista, quae habent animam uiuentem, nondum 
 spiritum uiuificantem, animalia dicuntur corpora, nec tamen 
 animae sunt, sed corpora: ita illa spiritalia uocantur corpora; 
 absit tamen ut spiritus ea credamus futura, sed corpora 
 carnis habitura substantiam, sed nullam tarditatem corruptionemque 
 carnalem spiritu uiuificante passura. Tunc iam non 
 terrenus, sed caelestis homo erit; non quia corpus, quod de

 

 
 
 
 terra factum est, non ipsum erit; sed quia dono caelesti iam 
 tale erit, ut etiam caelo incolendo non amissa natura, sed 
 mutata qualitate conueniat. Primus autem homo de terra 
 terrenus in animam uiuentem factus est, non in spiritum 
 uiuificantem, quod ei post oboedientiae meritum seruabatur. 
 Ideo corpus eius, quod cibo ac potu egebat, : ne fame adficeretur 
 ac siti, et non inmortalitate illa absoluta adque indissolubili, 
 sed ligno uitae a mortis necessitate prohibebatur 
 adque in iuuentutis flore tenebatur, non spiritale, sed animale 
 fuisse non dubium est, nequaquam tamen moriturum, nisi in 
 Dei praedicentis minantisque sententiam delinquendo conruisset 
 et alimentis quidem etiam extra paradisum non negatis, 
 a ligno tamen uitae prohibitus traditus esset tempori uetustatique 
 finiendus, in ea dumtaxat uita, quam in corpore licet 
 animali, donec spiritale oboedientiae merito fieret, posset in 
 paradiso nisi peccasset habere perpetuam. Quapropter etiamsi 
 mortem istam manifestam, qua fit animae a corpore separatio, 
 intellegamus simul significatam in eo quod Deus dixerat: 
 Qua die ederitis ex illo, morte moriemini: non ideo 
 debet absurdum uideri, quia non eo prorsus die a corpore 
 sunt soluti, quo cibum interdictum mortiferumque sumserunt. 
 Eo quippe die mutata in deterius uitiataque natura adque 
 a ligno uitae separatione iustissima mortis in eis etiam corporalis 
 necessitas facta est, cum qua nos necessitate nati 
 sumus. Propter quod apostolus non ait: Corpus quidem moriturum 
 est propter peccatum, sed ait: Corpus quidem 
 mortuum est. propter peccatum, spiritus autem 
 uita est propter iustitiam. Deinde subiunxit: Si autem 
 spiritus eius, qui suscitauit Christum a mortuis,

 

 
 
 
 habitat in uobis: qui suscitauit Christum a mortuis 
 uiuificabit et mortalia corpora uestra per 
 inhabitantem spiritum eius in uobis. Tunc ergo erit 
 corpus in spiritum uiuificantem, quod nunc est in animam 
 uiuentem; et tamen mortuum dicit apostolus, quia iam 
 moriendi necessitate constrictum est. Tunc autem ita erat in , 
 animam uiuentem, quamuis non in spiritum uiuificantem, ut 
 tamen mortuum dici non recte posset, quia nisi perpetratione 
 peccati necessitatem moriendi habere non posset. Cum uero 
 Deus et dicendo: Adam, ubi es? mortem significauerit 
 animae, quae facta est illo deserente, et dicendo: Terra 
 es et in terram ibis mortem significauerit corporis, quae 
 illi fit anima discedente: propterea de morte secunda nihil 
 dixisse credendus est, quia occultam esse uoluit propter 
 dispensationem testamenti noui, ubi secunda mors apertissime 
 declaratur; ut prius ista mors prima, quae communis 
 est omnibus, proderetur ex illo uenisse peccato, quod in 
 uno commune factum est omnibus; mors uero secunda non 
 utique communis est omnibus propter eos, qui secundum 
 propositum uocati sunt, quos ante praesciuit 
 et praedestinauit, sicut ait apostolus, conformes imaginis 
 filii sui, ut sit ipse primogenitus in multis 
 fratribus, quos a secunda morte per Mediatorem Dei gratia 
 liberauit. 
 
 In corpore ergo animali primum hominem factum sic 
 apostolus loquitur. Volens enim ab spiritali, quod in resurrectione 
 futurum est, hoc quod nunc est animale discernere: 
 Seminatur, inquit, in corruptione, surget in in

 

 
 
 
 corruptione; seminatur in contumelia, surget in gloria; 
 seminatur in infirmitate, surget in uirtute; 
 seminatur corpus animale, surget corpus spiritale. 
 Deinde ut hoc probaret: Si est, inquit, corpus animale, 
 est et spiritale. Et ut quid esset animale corpus 
 ostenderet: Sic, inquit, scriptum est: Factus est primus 
 homo in animam uiuentem. Isto igitur modo 
 uoluit ostendere quid sit corpus animale, quamuis scriptura 
 non dixerit de homine primo, qui est appellatus Adam, quando 
 illi anima flatu Dei creata est: Et factus est homo in corpore 
 animali; sed: Factus est homo in animam uiuentem. 
 In eo ergo quod scriptum est: Factus est primus 
 homo in animam uiuentem, uoluit apostolus intellegi 
 corpus hominis animale. Spiritale autem quem ad modum 
 intellegendum esset, ostendit addendo: Nouissimus Adam 
 in spiritum uiuificantem, procul dubio Christum significans, 
 qui iam ex mortuis ita resurrexit, ut mori deinceps 
 omnino non possit. Denique sequitur et dicit: Sed non primum 
 quod spiritale est, sed quod animale, postea 
 spiritale. Ubi multo apertius declarauit se animale corpus 
 insinuasse in eo quod scriptum est factum esse primum 
 hominem in animam uiuentem, spiritale autem in eo quod 
 ait: Nouissimus Adam in spiritum uiuificantem. 
 Prius est enim animale corpus, quale habuit primus Adam, 
 quamuis non moriturum, nisi peccasset; quale nunc habemus 
 et nos, hactenus eius mutata uitiataque natura, quatenus in 
 illo, postea quam peccauit, effectum est, unde haberet iam

 

 
 
 
 moriendi necessitatem; tale pro nobis etiam Christus primitus 
 habere dignatus est, non quidem necessitate, sed potestate; 
 postea uero spiritale, quale iam praecessit in Christo tamquam 
 in capite nostro, secuturum est autem in membris eius ultima 
 resurrectione mortuorum. 
 
 
 Adiungit deinde apostolus duorum istorum hominum euidentis 
 simam differentiam dicens: Primus homo de terra 
 terrenus, secundus homo de caelo caelestis. Qualis 
 terrenus, tales et terreni; qualis caelestis, tales 
 et caelestes. Et quo modo induimus imaginem 
 terreni, induamus et imaginem eius, qui de caelo 
 est. Hoc apostolus ita posuit, ut nunc quidem in nobis 
 secundum sacramentum regenerationis fiat, sicut alibi dicit: 
 Quotquot in Christo baptizati estis, Christum 
 induistis; re autem ipsa tunc perficietur, cum et in nobis, 
 quod est animale nascendo, spiritale factum fuerit resurgendo. 
 Ut enim eius itidem uerbis utar: Spe salui facti sumus. 
 Induimus autem imaginem terreni hominis propagatione prae. 
 uaricationis et mortis, quam nobis intulit generatio; sed induimus 
 imaginem caelestis hominis gratia indulgentiae uitaeque 
 perpetuae, quod nobis praestat regeneratio, non nisi per 
 mediatorem Dei et hominum, hominem Christum Iesum; 
 quem caelestem hominem uult intellegi, quia de caelo uenit, 
 ut terrenae mortalitatis corpore uestiretur, quod caelesti inmortalitate 
 uestiret. Caelestes uero ideo appellat et alios, quia 
 fiunt per gratiam membra eius, ut cum illis sit unus Christus, 
 uelut caput et corpus. Hoc in, eadem epistula euidentius ita 
 ponit: Per hominem mors, et per hominem

 

 
 
 
 resurrectio mortuorum. Sicut enim in Adam omnes 
 moriuntur, sic et in Christo omnes uiuificabuntur; 
 iam utique in corpore spiritali quod erit in spiritum uiuificantem; 
 non quia omnes, qui in Adam moriuntur, membra erunt 
 Christi (ex illis enim multo plures secunda in aeternum morte 
 plectentur); sed ideo dictum est omnes adque omnes, quia, 
 sicut nemo corpore animali nisi in Adam moritur, ita nemo 
 corpore spiritali nisi in Christo uiuificatur. Proinde nequaquam 
 putandum est nos in resurrectione tale corpus habituros, 
 quale habuit homo primus ante peccatum; nec illud, quod 
 dictum est: Qualis terrenus, tales et terreni, secundum 
 id intellegendum, quod factum est admissione peccati. 
 Non enim existimandum est eum prius, quam peccasset, 
 spiritale corpus habuisse et peccati merito in animale mutatum. 
 Ut enim hoc putetur, parum adtenduntur tanti uerba 
 doctoris, qui ait: Si est corpus animale, est et spiritale; 
 sic et scriptum est: Factus est primus homo 
 Adam in animam uiuentem. Numquid hoc post peccatum 
 factum est, cum sit ista hominis prima conditio, de qua 
 beatissimus £aulus ad corpus animale monstrandum hoc testimonium 
 legis adsumsit?

CAPUT XXIIII. 
 Qualiter accipienda sit uel illa insufflatio Dei, qua primus homo factus est in animam uiuentem, uel illa, quam Dominus fecit dicens discipulis - suis: Accipite Spiritum sanctum. 
 Unde et illud parum considerate quibusdam uisum est, in 
 eo quod legitur: Inspirauit Deus in faciem eius spiritum 
 uitae, et factus est homo in animam uiuentem, 
 non tunc animam primo homini datam, sed eam, quae 
 iam inerat, Spiritu sancto uiuificatam. Mouet enim eos, quod 
 Dominus Iesus, postea quam resurrexit a mortuis, insufflauit 
 dicens discipulis suis: Accipite Spiritum sanctum. Unde 
 tale aliquid factum existimant, quale tunc factum est, quasi 
 et hic secutus euangelista dixerit: Et facti sunt in animam 
 uiuentem. Quod quidem si dictum esset, hoc intellegeremus, 
 quod animarum quaedam uita sit Spiritus Dei, sine quo 
 animae rationales mortuae deputandae sunt, quamuis earum 
 praesentia uiuere corpora uideantur. Sed non ita factum, 
 quando est conditus homo, satis ipsa libri uerba testantur, quae 
 ita se habent: Et formauit Deus hominem puluerem 
 de terra. Quod quidam planius interpretandum putantes 
 dixerunt: Et finxit Deus hominem de limo terrae, 
 quoniam superius dictum fuerat: Fons autem ascendebat 
 de terra et inrigabat omnem faciem terrae; ut ex 
 hoc limus intellegendus uideretur, umore scilicet terraque 
 concretus. Ubi enim hoc dictum est, continuo sequitur: Et 
 formauit Deus hominem puluerem de terra, sicut 
 Graeci codices habent, unde in Latinam linguam scriptura

 

 
 
 
 ipsa conuersa est. Siue autem formauit siue finxit quis 
 dicere uoluerit, quod Graece dicitur licXaasv , ad rem nihil interest; 
 magis tamen proprie dicitur finxit. Sed ambiguitas uisa 
 est deuitanda eis, qui formauit dicere maluerunt, eo quod in 
 Latina lingua illud magis obtinuit consuetudo, ut hi dicantur 
 fingere, qui aliquid mendacio simulante conponunt. Hunc 
 igitur formatum hominem de terrae puluere siue limo (erat 
 enim puluis umectus) — hunc, inquam, ut expressius dicam, 
 sicut scriptura locuta est, puluerem de terra animale 
 corpus factum esse docet apostolus, cum animam accepit: 
 Et factus est iste homo in animam uiuentem\', id 
 est, formatus iste puluis factus est in animam uiuentem. 
 
 Iam, inquiunt, habebat animam, alioquin non appellaretur 
 homo, quoniam homo non est corpus solum uel anima sola, 
 sed qui et anima constat et corpore. Hoc quidem uerum est, 
 quod non totus homo, sed pars melior hominis anima est; 
 nec totus homo corpus, sed inferior hominis pars est; sed 
 cum est utrumque coniunctum simul, habet hominis nomen; 
 quod tamen et singula non amittunt, etiam cum de singulis 
 loquimur. Quis enim dicere prohibetur cottidiani quadam lege 
 sermonis: Homo ille defunctus est et nunc in requie est uel 
 in poenis. cum de anima sola possit hoc dici, et: Illo aut 
 illo loco homo ille sepultus est, cum hoc nisi de solo corpore 
 non possit intellegi? An dicturi sunt sic loqui scripturam 
 non solere diuinam? Immo uero illa ita nobis in hoc adtestatur, 
 ut etiam cum duo ista coniuncta sunt et uiuit homo, 
 tamen etiam singula hominis uocabulo appellet, animam scilicet 
 interiorem hominem, corpus autem exteriorem hominem 
 uocans, tamquam duo sint homines, cum simul utrumque

 

 
 
 
 sit homo unus. Sed intellegendum est, secundum quid dicatur 
 homo ad imaginem Dei et homo terra adque iturus in terram. 
 Illud enim secundum animam rationalem dicitur, qualem 
 Deus insufflando uel, si commodius dicitur, inspirando indidit 
 homini, id est hominis corpori; hoc autem secundum 
 corpus, qualem hominem Deus finxit ex puluere, cui data 
 est anima, ut fieret corpus animale, id est homo in animam 
 uiuentem. 
 
 Quapropter in eo, quod Dominus fecit, quando insufflauit 
 dicens: Accipite Spiritum sanctum, nimirum hoc intellegi 
 uoluit, quod Spiritus sanctus non tantum sit Patris, 
 uerum etiam ipsius Unigeniti Spiritus. Idem ipse est quippe 
 Spiritus . et Patris et Filii, cum quo est trinitas Pater et Filius 
 et Spiritus sanctus, non creatura, sed Creator. Neque enim 
 flatus ille corporeus de carnis ore procedens substantia erat 
 Spiritus sancti adque natura, sed potius significatio, qua intellegeremus, 
 ut dixi, Spiritum sanctum Patri esse Filioque 
 communem, quia non sunt eis singulis singuli, sed unus amborum 
 est. Semper autem iste Spiritus in scripturis sanctis 
 Graeco uocabulo rcveufia dicitur, sicut eum et hoc loco Iesus 
 appellauit, quando eum corporalis sui oris flatu significans 
 discipulis dedit; et locis omnibus diuinorum eloquiorum 
 non mihi aliter umquam nuncupatus occurrit. Hic uero, ubi 
 legitur: Et finxit Deus hominem puluerem de terra 
 et insufflauit siue inspirauit in faciem eius spiritum 
 uitae, non ait Graecus rcveofta , quod solet dici Spiritus 
 sanctus, sed 7cvoVjv , quod nomen in creatura quam in Creatore 
 frequentius legitur; unde nonnulli etiam Latini propter differentiam 
 hoc uocabulum non spiritum, sed flatum appellare

 
 
 
 maluerunt. Hoc enim est in Graeco etiam illo loco aput 
 Esaiam, ubi Deus dicit: Omnem flatum ego feci, omnem 
 animam sine dubitatione significans. Quod itaque Graece nvoifj 
 dicitur, nostri aliquando flatum, aliquando spiritum, aliquando 
 inspirationem uel aspirationem, quando etiam Dei dicitur, 
 interpretati sunt; Trveufjia uero numquam nisi spiritum, siue 
 hominis (de quo ait apostolus: Quis enim scit hominum 
 quae sunt hominis, nisi spiritus hominis qui in 
 ipso est?) siue pecoris (sicut in Salomonis libro scriptum 
 est: Quis scit si spiritus hominis ascendat sursum 
 in caelum et spiritus pecoris descendat deorsum 
 in terram?) siue istum corporeum, qui etiam uentus dicitur, 
 (nam eius hoc nomen est, ubi in psalmo canitur: Ignis, 
 grando, nix, glacies spiritus tempestatis) siue iam 
 non creatum, sed Creatorem, sicut est de quo dicit Dominus 
 in euangelio: Accipite Spiritum sanctum, eum corporei 
 sui oris flatu significans, et ubi ait: Ite, baptizate[omnes] 
 gentes in nomine Patris et Filii et Spiritus sancti, 
 ubi ipsa trinitas excellentissime et euidentissime commendata est, 
 et ubi legitur: Deus spiritus est, et aliis plurimis sacrarum 
 litterarum locis. In his quippe omnibus testimoniis scripturarum, 
 quantum ad Graecos adtinet, non TWOTJV uidemus scriptum 
 esse, sed πνεῡμα ; quantum autem ad Latinos, non flatum, 
 sed spiritum. Quapropter in eo, quod scriptum est: Inspirauit, 
 uel si magis proprie dicendum est: Insufflauit in 
 faciem eius spiritum uitae, si Graecus non irvoVjv , sicut 
 ibi legitur, sed πνεῡμα ; posuisset, nec sic esset consequens, ut

 

 
 
 
 Creatorem Spiritum, qui proprie dicitur in trinitate Spiritus 
 sanctus, intellegere cogeremur; quando quidem πνεῡμα , ut 
 dictum est, non solum de Creatore, sed etiam de creatura 
 dici solere manifestum est. 
 
 Sed cum dixisset, inquiunt, spiritum, non adderet uitae, 
 nisi illum sanctum Spiritum uellet intellegi; et cum dixisset: 
 Factus est homo in animam, non adderet uiuentem, 
 . nisi animae uitam significaret, quae illi diuinitus inpertitur 
 dono Spiritus Dei. Cum enim uiuat anima, inquiunt, proprio 
 suae uitae modo, quid opus erat addere uiuentem, nisi ut 
 ea uita intellegeretur, quae illi per sanctum Spiritum datur? 
 Hoc quid est aliud nisi diligenter pro humana suspicione 
 contendere et scripturas sanctas neglegenter adtendere? Quid 
 enim magnum erat non ire longius, sed in eodem ipso libro 
 paulo superius legere: Producat terra animam uiuentem, 
 quando animalia terrestria cuncta creata sunt? Deinde 
 aliquantis interpositis, in eodem tamen ipso libro quid magnum 
 erat aduertere quod scriptum est: Et omnia, quae habent 
 spiritum uitae, et omnis, qui erat super aridam, 
 mortuus est, cum insinuaret omnia quae uiuebant in terra 
 perisse diluuio? Si ergo et animam uiuentem et spiritum 
 uitae etiam in pecoribus inuenimus, sicut loqui diuina scriptura 
 consueuit, et cum hoc quoque loco, ubi legitur: Omnia 
 quae habent spiritum uitae, non Graecus πνεῡμα , sed 
 πνοην dixerit: quur non dicimus: Quid opus erat ut adderet 
 uiuentem, cum anima nisi uiuat esse non possit? aut quid 
 opus erat ut adderet uitae, cum dixisset spiritum? Sed 
 intellegimus animam uiuentem et spiritum uitae

 

 

 

 
 
 
 scripturam suo more dixisse, cum animalia, id eat animata corpora, 
 uellet intellegi, quibus inesset per animam perspicuus iste 
 etiam corporis sensus. In hominis autem conditione obliuiscimur, 
 quem ad modum loqui scriptura consueuerit, cum suo 
 prorsus more locuta sit, quo insinuaret hominem etiam rationali 
 anima accepta, quam non sicut aliarum carnium aquis et 
 terra producentibus, sed Deo flante creatam uoluit intellegi, sic 
 tamen factum, ut in corpore animali, quod fit anima in eo 
 uiuente, sicut illa animalia uiueret, de quibus dixit: Producat 
 terra animam uiuentem, et quae itidem dixit 
 habuisse in se spiritum uitae; ubi etiam in Graeco non dixit 
 πνεῡμα , sed ffvoVjv ; non utique Spiritum sanctum, sed eorum 
 animam tali exprimens nomine. 
 
 Sed enim Dei flatus, inquiunt, Dei ore exisse intellegitur, 
 quem si animam crediderimus, consequens erit, ut eiusdem 
 fateamur esse substantiae paremque illius sapientiae, quae 
 dicit: Ego ex ore Altissimi prodii. Non quidem dixit 
 sapientia ore Dei efflatam se fuisse, sed ex eius ore prodisse. 
 Sicut autem nos possumus non de nostra natura, qua homines 
 sumus, sed de isto aere circumfuso, quem spirando ac respil\'ando 
 ducimus ac reddimus, flatum facere cum sufflamus: ita 
 omnipotens Deus non de sua natura neque subiacenti creatura, 
 sed etiam de nihilo potuit facere flatum, quem corpori hominis 
 inserendo inspirasse uel insufflasse conuenientissime dictus 
 est, incorporeus incorporeum, sed inmutabilis mutabilem, quia 
 non creatus creatum. Verum tamen ut sciant isti, qui de 
 scripturis loqui uolunt et scripturarum locutiones non aduertunt, 
 non hoc solum dici exire ex ore Dei, quod est aequalis

 

 
 
 
 eiusdemque naturae, audiant uel legant quod Deo dicente 
 scriptum est: Quoniam tepidus es et neque calidus 
 neque frigidus, incipiam te reicere ex ore meo. 
 
 Nulla itaque causa est, quur apertissime loquenti resistamus 
 apostolo, ubi ab spiritali corpore corpus animale discernens, 
 id est ab illo in quo futuri sumus hoc in quo nunc 
 sumus, ait: Seminatur corpus animale, surget corpus 
 spiritale; si est corpus animale, est et spiritale; 
 sic et scriptum est: Factus est primus homo 
 Adam in animam uiuentem, nouissimus Adam in 
 spiritum uiuificantem. Sed non primum quod spiritale 
 est, sed quod animale, postea spiritale. 
 Primus homo de terra terrenus, secundus homo 
 de caelo caelestis. Qualis terrenus, tales et terreni, 
 et qualis caelestis, tales et caelestes. Et quo 
 modo induimus imaginem terreni, induamus et 
 imaginem eius qui de caelo est. De quibus omnibus 
 apostolicis uerbis superius locuti sumus. Corpus igitur animale, 
 in quo primum hominem Adam factum esse dicit apostolus, 
 sic erat factum, non ut mori omnino non posset, sed 
 ut non moreretur, nisi homo peccasset. Nam illud, quod 
 spiritu uiuificante spiritale erit et inmortale, mori omnino 
 non poterit, sicut anima creata est inmortalis, quae licet 
 peccato mortua perhibeatur carens quaiam uita sua, hoc est 
 dei Spiritu, quo etiam sapienter et beate uiuere poterat, 
 tamen propria quadam, licet misera, uita sua non desinit 
 uiuere, quia inmortalis est creata; sicut etiam desertores 
 angeli, licet secundum quendam modum mortui sint peccando, 
 quia fontem uitae deseruerunt, qui Deus est, quem potando

 

 
 
 
 sapienter et beate poterant uiuere, tamen non sic mori potuerunt, 
 ut omni modo desisterent uiuere adque sentire, quoniam 
 inmortales creati sunt; adque ita in secundam mortem 
 post ultimum praecipitabuntur iudicium, ut nec illic uita 
 careant, quando quidem etiam sensu, cum in doloribus futuri 
 sunt, nori\'carebunt. Sed homines ad Dei gratiam pertinentes, 
 ciues sanctorum angelorum in beata uita manentium, ita 
 spiritalibus corporibus induentur, ut neque peccent amplius 
 neque. moriantur; ea tamen inmortalitate uestiti, quae. sicut 
 angelerum, nec peccato possit auferri; natura quidem manente 
 ca s, sed nulla omnino carnali corruptibilitate uel tarditate 
 remanente. 
 
 Sequitur autem quaestio necessario pertractanda et Domino 
 Deo ueritatis adiuuante soluenda: Si libido membrorum 
 inoboedientium ex peccato inoboedientiae in illis primis hominibus, 
 cum illos diuina gratia deseruisset, exorta est; unde 
 in suam nuditatem oculos aperuerunt, id est eam curiosius 
 aduerterunt, et quia inpudens motus uoluntatis arbitrio resistebat, 
 pudenda texerunt: quo modo essent filios propagaturi. 
 si, ut creati fuerant, sine praeuaricatione mansissent. Sed 
 quia et liber iste claudendus est nec tanta quaestio in sermonis 
 angustias coartanda, in eum qui sequitur commodiore 
 dispositione differtur.

Per inoboedientiam primi hominis omnes in secundae mortis perpetuitatem ruituros fuisse, nisi multos Dei gratia liberaret. 
 
 Diximus iam superioribus libris ad humanum genus non 
 solum naturae similitudine sociandum, uerum etiam quadam 
 cognationis necessitudine in unitatem concordem pacis uinculo 
 conligandum ex homine uno Deum uoluisse homines instituere, 
 neque hoc genus fuisse in singulis quibusque moriturum, 
 nisi duo primi, quorum creatus est unus ex nullo, 
 altera ex illo, id inoboedientia meruissent, a quibus admissum 
 est tam grande peccatum, ut in deterius eo natura mutaretur 
 humana, etiam in posteros obligatione peccati et mortis 
 necessitate transmissa. Mortis autem regnum in homines usque 
 adeo dominatum est, ut omnes in secundam quoque mortem, 
 cuius nullus est finis, poena debita praecipites ageret, nisi 
 inde quosdam indebita Dei gratia liberaret. Ac per hoc factum 
 est, ut, cum tot tantaeque gentes per terrarum orbem diuersis 
 ritibus moribusque uiuentes multiplici linguarum armorum 
 uestium sint uarietate distinctae, non tamen amplius quam 
 duo quaedam genera humanae societatis existerent, quas ciuitates 
 duas secundum scripturas nostras merito appellare pos- 
 25 semus . Una quippe est hominum secundum carnem, altera

 

 

 
 
 
 secundum spiritum uiuere in - sui cuiusque generis pace uolentium 
 et, cum id quod expetunt adsequuntur, in sui cuiusque 
 generis pace uiuentium.

CAPUT II. 
 
 De uita carnali, quae non ex corporis tantum, sed etiam ex animi intellegenda sit uitiis: 
 
 Prius ergo uidendum est, quid sit secundum carnem, quid 
 secundum spiritum uiuere. Quisquis enim hoc quod diximus 
 prima fronte inspicit, uel non recolens uel minus aduertens 
 quem ad modum scripturae sanctae loquantur, potest putare 
 philosophos quidem Epicureos secundum carnem uiuere, quia 
 summum bonum hominis in corporis uoluptate posuerunt, et 
 si qui alii sunt, qui quoquo modo corporis bonum summum 
 bonum esse hominis opinati sunt, et eorum omne uulgus, 
 qui non aliquo dogmate uel eo modo philosophantur, sed 
 procliues ad libidinem nisi ex uoluptatibus, quas corporeis 
 sensibus capiunt, gaudere nesciunt; Stoicos autem, qui summum 
 bonum hominis in animo ponunt, secundum spiritum 
 uiuere, quia et hominis animus quid est nisi spiritus? Sed 
 sicut loquitur scriptura diuina, secundum carnem uiuere 
 utrique monstrantur. Carnem quippe appellat non solum corpus 
 terreni adque mortalis aninr.antis (ueluti cum dicit: Non 
 omnis caro eadem caro; alia quidem hominis, alia 
 autem caro pecoris, alia uolucrum, alia piscium), 
 sed et aliis multis modis significatione huius nominis utitur, 
 inter quos uarios locutionis modos saepe etiam ipsum hominem, 
 id est naturam hominis, carnem nuncupat, modo locutionis 
 a parte totum, quale est: Ex operibus legis non

 

 
 
 
 iustificabitur omnis caro. Quid enim uoluit intellegi 
 nisi omnis homo? Quod apertius paulo post ait: In lege 
 nemo iustificatur, et ad Galatas: Scientes autem 
 quia non iustificatur homo exoperibuslegis . Secundum 
 hoc intellegitur: Et Verbum caro factum est, id 
 est homo; quod non recte accipientes quidam putauerunt 
 Christo humanam animam defuisse. Sicut enim a toto pars 
 accipitur, ubi Mariae Magdalenae uerba in euangelio leguntur 
 dicentis: Tulerant Dominum meum et nescio ubi 
 posuerunt eum, cum de sola Christi carne loqueretur, 
 quam sepultam de monumento putabat ablatam: ita et a parte 
 totum carne nominata intellegitur homo, sicuti ea sunt quae 
 supra commemorauimus. 
 
 Cum igitur multis modis, quos perscrutari et colligere 
 longum est, diuina scriptura nuncupet carnem: quid sit 
 secundum carnem uiuere (quod profecto malum est, cum ipsa 
 carnis natura non sit malum) ut indagare possimus, inspiciamus 
 diligenter illum locum epistulae Pauli apostoli quam 
 scripsit ad Galatas, ubi ait: Manifesta autem sunt opera 
 carnis, quae sunt fornicationes, inmunditiae, luxuria, 
 idolorum seruitus, ueneficia, inimicitiae, contentiones, 
 aemulationes, animositates, dissensiones, 
 haereses, inuidiae, ebrietates, comisationes 
 et his similia; quae praedico uobis, sicut praedixi, 
 quoniam qui talia agunt regnum Dei non possidebunt. 
 Iste totus epistulae apostolicae locus, quantum ad

 

 

 
 
 + 
 rem praesentem satis esse uidebitur, consideratus poterit hanc 
 dissoluere quaestionem, quid sit secundum carnem uiuere. 
 In operibus namque carnis, quae manifesta esse dixit eaque 
 commemorata damnauit, non illa tantum inuenimus, quae ad 
 uoluptatem pertinent camis , sicuti sunt fornicationes, inmunditiae, 
 luxuria, ebrietates, comisationes; uerum etiam illa, 
 quibus animi uitia demonstrantur a uoluptate carnis aliena. 
 Quis enim seruitutem, quae idolis exhibetur, ueneficia, inimicitias, 
 contentiones, aemulationes, animositates, dissensiones, 
 haereses, inuidias non potius intellegat animi uitia esse quam 
 carnis? Quando quidem fieri potest, ut propter idololatriam 
 uel haeresis alicuius errorem a uoluptatibus corporis tempe- . 
 retur; et tamen etiam tunc homo, quamuis carnis libidines 
 continere adque cohibere uideatur, secundum carnem uiuere 
 hac apostolica auctoritate conuincitur, et in eo, quod abstinet 
 a uoluptatibus carnis, damnabilia opera carnis agere demonstratur. 
 Quis inimicitias non in animo habeat? aut quis ita 
 loquatur, ut inimico suo uel quem putat inimicum dicat: 
 \'Malam carnem,\' ac non potius: \'Malum animum habes 
 aduersus me\'? Postremo sicut carnalitates, ut ita dicam. si 
 quis audisset, non dubitaret carni tribuere, ita nemo dubitat 
 animositates ad animum pertinere. Quur ergo haec omnia et 
 his similia doctor gentium in fide et ueritate opera carnis 
 appellat, nisi quia eo locutionis modo, quo totum significatur 
 a parte, ipsum hominem uult nomine carnis intellegi?

CAPUT III. 
 
 Peccati causam ex anima, non ex carne prodisse, et corruptionem ex peccato contractam non peccatum esse, sed poenam. 
 
 Quod si quisquam dicit carnem causam esse in malis 
 moribus quorumcumque uitiorum, eo quod anima carne adfecta

 
 
 
 sic uiuit, profecto non uniuersam hominis naturam diligenter 
 aduertit. Nam ( cs o rpu s quidem corruptibile adgrauat 
 animam). Unde etiam idem apostolus agens de hoc corruptibili 
 corpore, de quo paulo ante dixerat: Etsi exterior 
 homo noster corrumpitur: Scimus, inquit, quia, 
 terrena nostra domus habitationis resoluatur, aedificationem 
 habemus ex Deo, domum non manu 
 factam aeternam in caelis. Etenim in hoc ingemescimus, 
 habitaculum nostrum quod de caelo est 
 superindui cupientes; si tamen et induti, non nudi 
 inueniamur. Etenim qui sumus in hac habitatione, 
 ingemescimus grauati, in quo nolumus exspoliari, 
 sed superuestiri, ut absorbeatur mortale a uita. 
 Et adgrauamur ergo corruptibili corpore, et ipsius adgrauationis 
 causam non naturam substantiamque corporis, sed eius 
 corruptionem scientes nolumus corpore spoliari, sed eius 
 inmortalitate uestiri. Et tunc enim erit, sed quia corruptibile 
 non erit, non grauabit. Adgrauat ergo nunc animam corpus 
 corruptibile, et deprimit terrena inhabitatio 
 sensum multa cogitantem. Verum tamen qui omnia 
 mala animae ex corpore putant accidisse, in errore sunt. 
 
 Quamuis enim Vergilius Platonicam uideatur luculentis 
 uersibus explicare sententiam dicens: 

 
 Igneus est illis uigor et caelestis origo 
 Seminibus, quantum non noxia corpora tardant 
 Terrenique hebetant artus moribundaque membra, 
 

 omnesque illas notissimas quattuor animi perturbationes, cupiditatem 
 timorem, laetitiam tristitiam, quasi origines omnium

 

 
 
 
 peccatorum adque uitiorum uolens intellegi ex corpore accidere 
 subiungat et dicat: 
 
 
 Hinc metuunt cupiuntque, dolent gaudentque, nec auras 
 Suspiciunt, clausae tenebris et carcere caeco: 
 

 tamen aliter se habet fides nostra. Nam corruptio corporis, 
 quae adgrauat animam, non peccati primi est causa, sed 
 poena; nec caro corruptibilis animam peccatricem, sed anima 
 peccatrix fecit esse corruptibilem carnem. Ex qua corruptione 
 carnis licet existant quaedam incitamenta uitiorum et ipsa 
 desideria uitiosa, non tamen omnia uitae iniquae uitia tribuenda 
 sunt carni, ne ab his omnibus purgemus diabolum, 
 qui non habet carnem. Etsi enim diabolus fornicator uel 
 ebriosus uel si quid huius modi mali est, quod ad carnis 
 pertinet uoluptates, non potest dici, cum sit etiam talium 
 peccatorum suasor et instigator occultus: est tamen maxime 
 superbus adque inuidus. Quae illum uitiositas sic obtinuit, ut 
 propter hanc esset in carceribus caliginosi huius aeris aeterno 
 supplicio destinatus. Haec autem uitia, quae tenent in diabolo 
 principatum, carni tribuit apostolus, quam certum est diabolum 
 non habere. Dicit enim inimicitias, contentiones, aemulationes, 
 animositates, inuidias opera esse carnis; quorum omnium 
 malorum caput adque origo superbia est, quae sine carne 
 regnat in diabolo. Quis autem illo est inimicior sanctis? Quis 
 aduersus eos contentiosior, animosior et magis aemulus adque 
 inuidus inuenitur? At haec omnia cum habeat sine carne, quo 
 modo sunt ista opera carnis, nisi quia opera sunt hominis, 
 quem, sicut dixi, nomine carnis appellat? Non enim habendo 
 carnem, quam non habet diabolus, sed uiuendo secundum se 
 ipsum, hoc est secundum hominem, factus est homo similis

 

 
 
 
 diabolo; quia et ille secundum se ipsum uiuere uoluit, quando 
 in ueritate non stetit, ut non de Dei, sed de suo mendacium 
 loqueretur, qui non solum mendax, uerum etiam mendacii 
 pater est. Primus est quippe mentitus, et a quo peccatum, 
 ab illo coepit esse mendacium.

CAPUT IIII. 
 
 Quid sit secundum hominem, quid autem secundum Deum uiuere. 
 
 Cum ergo uiuit homo secundum hominem, non secundum 
 Deum, similis est diabolo; quia nec angelo secundum angelum, 
 sed secundum Deum uiuendum fuit, ut staret in ueritate et 
 ueritatem de illius, non de suo mendacium loqueretur. Nam 
 et de homine alio loco idem apostolus ait: Si autem ueritas 
 Dei in meo mendacio abundauit. Nostrum dixit 
 mendacium, ueritatem Dei. Cum itaque uiuit homo secundum 
 ueritatem, non uiuit secundum se ipsum, sed secundum Deum. 
 Deus est enim qui dixit: Ego sum ueritas. Cum uero uiuit 
 secundum se ipsum, hoc est secundum hominem, non secundum 
 Deum, profecto secundum mendacium uiuit; non quia 
 homo ipse mendacium est, cum sit eius auctor et creator 
 Deus, qui non est utique auctor creatorque mendacii, sed 
 quia homo ita factus est rectus, ut non secundum se ipsum, 
 sed secundum eum, a quo factus est, uiueret, id est illius 
 potius quam suam faceret uoluntatem: non ita uiuere, quem 
 ad modum est factus ut uiueret, hoc est mendacium. Beatus 
 quippe uult esse etiam non sic uiuendo ut possit esse. Quid 
 est ista uoluntate mendacius? Unde non frustra dici potest 
 omne peccatum esse mendacium. Non enim fit peccatum nisi

 

 
 
 
 ea uoluntate, qua uolumus ut bene sit nobis uel nolumus ut 
 male sit nobis. Ergo mendacium est, quod, cum fiat ut bene 
 sit nobis, hinc potius male est nobis, uel cum fiat ut melius 
 sit nobis, hinc potius peius est nobis. Unde hoc, nisi quia de 
 Deo potest bene esse homini, quem delinquendo deserit, non 
 de se ipso, secundum quem uiuendo delinquit? 
 
 Quod itaque diximus, hinc extitisse duas ciuitates diuersas 
 inter se adque contrarias, quod alii secundum carnem, alii 
 secundum spiritum uiuerent: potest etiam isto modo dici 
 quod alii secundum hominem, alii secundum Deum uiuant 
 Apertissime quippe <Paulus) ad Corinthios dicit: Cum enim 
 sint inter uos aemulatio et contentio, nonne carnales 
 estis et secundum hominem ambulatis? Quod 
 ergo est ambulare secundum hominem, hoc est esse carnalem, 
 quod a carne, id est a parte hominis, intellegitur homo. Eosdem 
 ipsos quippe dixit superius animales, quos postea carnales, 
 ita loquens: Quis enim scit, inquit, hominum, quae 
 sunt hominis, nisi spiritus hominis, qui in ipso 
 est? Sic et quae Dei sunt, nemo scit nisi spiritus 
 Dei. Nos autem, inquit, non spiritum huius mundi 
 accepimus, sed spiritum qui ex Deo est, ut sciamus 
 quae a Deo donata sunt nobis; quae et loquimur, 
 non in sapientiae humanae doctis uerbis, sed 
 doctis spiritu, spiritalibus spiritalia conparantes. 
 Animalis autem homo non percipit quae sunt a 
 spiritus Dei; stultitia est enim illi. Talibus igitur, 
 id est animalibus, paulo post dicit: Et ego, fratres, non 
 potui loqui uobis quasi spiritalibus, sed quasi 
 carnalibus; et illud et hoc eodem loquendi modo, id est

 

 
 
 
 a parte totum. Et ab anima namque et a carne, quae sunt 
 partes hominis, potest totum significari, quod est homo; 
 adque ita non est aliud animalis homo, aliud carnalis, sed 
 idem ipsum est utrumque, id est secundum hominem uiuens 
 homo; sicut non aliud quam homines significantur, siue ubi 
 legitur: Ei operibus legis non iustificabitur omnis 
 caro, siue quod scriptum est: Septuaginta quinque 
 animae descenderunt cum Iacob in Aegyptum. Et 
 ibi enim per omnem carnem omnis homo, et ibi per septuaginta 
 quinque animas septuaginta quinque homines intelleguntur. 
 Et quod dictum est: Non in sapientiae humanae 
 doctis uerbis, potuit dici: (Non in sapientiae carnalis\'; sicut 
 quod dictum est: Secundum hominem ambulatis, potuit 
 dici: \'Secundum carnem em). Magis autem hoc apparuit in his 
 quae subiunxit: Cum enim quis dicat: Ego quidem sum 
 Pauli, alius autem: Ego Apollo, nonne homines estis? 
 Quod dicebat: Animales estis, et: Carnales estis, expressius 
 dixit: Homines estis, quod est: \'Secundum hominem 
 uiuitis, non secundum Deum, secundum quem si uiueretis, 
 di essetis.\'

CAPUT V. 
 
 Quod de corporis animaeque natura tolerabilior quidem Platonicorum quam Manichaeorum sit opinio, sed et ipsa reprobanda, quoniam uitiorum omnium causas naturae carnis adscribunt. 
 
 Non igitur opus est in peccatis uitiisque nostris ad Creatoris 
 iniuriam carnis accusare naturam, quae in genere adque

 

 
 
 
 ordine suo bona est; sed deserto Creatore bono uiuere secundum 
 creatum bonum non est bonum, siue quisque secundum 
 carnem siue secundum animam siue secundum totum hominem, 
 qui ex anima constat et carne (unde et nomine solius animae 
 et nomine solius carnis significari potest) eligat uiuere. Nam 
 qui uelut summum bonum laudat animae naturam et tamquam 
 malum naturam carnis accusat, profecto et animam carnaliter 
 adpetit et carnem carnaliter fugit, quoniam id uanitate sentit 
 humana, non ueritate diuina. Non quidem Platonici sicut 
 Manichaei desipiunt, ut tamquam mali naturam terrena corpora 
 detestentur, cum omnia elementa, quibus iste mundus 
 uisibilis contrectabilisque conpactus est, qualitatesque eorum 
 Deo artifici tribuant; uerum tamen ex terrenis artubus moribundisque 
 membris sic adfici animas opinantur, ut hinc eis 
 sint morbi cupiditatum et timorum et laetitiae siue tristitiae; 
 quibus quattuor uel perturbationibus, ut Cicero appellat, uel 
 passionibus, ut plerique uerbum e uerbo Graeco exprimunt, 
 omnis humanorum morum uitiositas continetur. Quod si ita 
 est, quid est quod Aeneas aput Vergilium, cum audisset a 
 patre aput inferos animas rursus ad corpora redituras, hanc 
 opinionem miratur exclamans: 
 
 O pater, anne aliquas ad caelum hinc ire putandum est 
 Sublimes animas iterumque ad tarda reuerti 
 Corpora? Quae lucis miseris tam dira cupido? 
 

 Numquidnam haec tam dira cupido ex terrenis artubus moribundisque 
 membris adhuc inest animarum illi praedicatissimae 
 puritati? Nonne ab huius modi corporeis, ut dicit, pestibus 
 omnibus eas adserit esse purgatas, cum rursus incipiunt in 
 corpora uelle reuerti? Unde colligitur, etiamsi ita se haberet, 
 quod est omnino uanissimum, uicissim alternans incessabiliter 
 euntium adque redeuntium animarum mundatio et inquinatio,

 

 
 
 
 non potuisse ueraciter dici omnes culpabiles adque uitiosos 
 motus animarum eis ex terrenis corporibus inolescere, si quidem 
 secundum ipsos illa, ut locutor nobilis ait, dira cupido 
 usque adeo non est ex corpore, ut ab omni corporea peste 
 purgatam et extra omne corpus animam constitutam ipsam 
 esse conpellat in corpore. Unde etiam illis fatentibus non ex 
 carne tantum adficitur anima, ut cupiat metuat, laetetur 
 aegrescat, uerum etiam ex se ipsa his potest motibus agitari.

CAPUT VI. 
 
 De qualitate uoluntatis humanae, sub cuius iudicio adfectiones animi aut prauae habentur aut rectae. 
 
 Interest autem qualis sit uoluntas hominis; quia si peruersa 
 est, peruersos habebit hos motus; si autem recta est, 
 non solum inculpabiles, uerum etiam laudalibes erunt. Voluntas 
 est quippe in omnibus; immo omnes nihil aliud quam 
 uoluntates sunt. Nam quid est cupiditas et laetitia nisi uoluntas 
 in eorum consensione quae uolumus? Et quid est metus 
 adque tristitia nisi uoluntas in dissensione ab his quae nolumus? 
 Sed cum consentimus adpetendo ea quae uolumus, 
 cupiditas; cum autem consentimus fruendo his quae uolumus, 
 laetitia uocatur. Itemque cum dissentimus ab eo quod accidere 
 nolumus, talis uoluntas metus est; cum autem dissentimus 
 ab eo quod nolentibus accidit, talis uoluntas tristitia est. Et 
 omnino pro uarietate rerum, quae adpetuntur adque fugiuntur, 
 sicut adlicitur uel offenditur uoluntas hominis, ita in hos uel 
 illos adfectus mutatur et uertitur. Quapropter homo, qui 
 secundum Deum, non secundum hominem uiuit, oportet ut 
 sit amator boni; unde fit consequens ut malum oderit. Et

 
 
 
 quoniam nemo natura, sed quisquis malus est, uitio malus 
 est: perfectum odium debet malis, qui secundum Deum uiuit, 
 ut nec propter uitium oderit hominem nec amet uitium 
 propter hominem, sed oderit uitium, amet hominem. Sanato 
 enim uitio totum quod amare, nihil autem quod debeat odisse 
 remanebit.

CAPUT VII. 
 
 Amorem et dilectionem indifferenter et in bono et in malo aput sacras litteras inueniri. 
 
 Nam cuius propositum est amare Deum et non secundum 
 hominem, sed secundum Deum amare proximum, sicut etiam 
 se ipsum: procul dubio propter hunc amorem dicitur uoluntatis 
 bonae, quae usitatius in scripturis sanctis caritas appellatur; 
 sed amor quoque secundum easdem sacras litteras 
 dicitur. Nam et amatorem boni apostolus dicit esse debere, 
 quem regendo populo praecipit eligendum, et ipse Dominus 
 Petrum apostolum interrogans cum dixisset: Diligis me 
 plus his? ille respondit: Domine, tu scis quia amo te; 
 et iterum Dominus quaesiuit, non utrum amaret, sed utrum 
 diligeret eum Petrus; at ille respondit iterum: Domine, tu 
 scis quia amo te; tertia uero interrogatione et ipse Iesus 
 non ait: *Diligis me?\' sed: Amas me? ubi secutus ait euangelista: 
 Contristatus est Petrus, quia dixit ei tertio: 
 Amas me? cum Dominus non tertio, sed semel dixerit: 
 Amas me? bis autem dixerit: Diligis me? Unde intellegimus, 
 quod etiam cum dicebat Dominus: Diligis me? nihil 
 aliud dicebat quam: Amas me? Petrus autem non mutauit

 

 
 
 
 huius unius rei uerbum, sed etiam tertio: Domine, inquit, 
 tu omnia scis, tu scis quia amo te. 
 
 Hoc propterea commemorandum putaui, quia nonnulli arbitrantur 
 aliud esse dilectionem siue caritatem, aliud amorem. 
 Dicunt enim dilectionem accipiendam esse in bono, amorem in 
 malo. Sic autem nec ipsos auctores saecularium litterarum locutos 
 esse certissimum est. Sed uiderint philosophi utrum uel qua 
 ratione ista discernant; amorem tamen eos in bonis rebus et 
 erga ipsum Deum magni pendere, libri eorum satis loquuntur. 
 Sed scripturas religionis nostrae, quarum auctoritatem ceteris 
 omnibus litteris anteponimus, non aliud dicere amorem, aliud 
 dilectionem uel caritatem, insinuandum fuit. Nam et amorem 
 in bono dici iam ostendimus. Sed ne quis existimet amorem 
 quidem et in malo et in bono, dilectionem autem non nisi in 
 bono esse dicendam, illud adtendat quod in psalmo scriptum 
 est: Qui autem diligit iniquitatem, odit animam suam, 
 et illud apostoli Iohannis: Si quis dilexerit mundum, 
 non est dilectio Patris in illo. Ecce uno loco dilectio et 
 in bono et in malo. Amorem autem in malo (quia in bono 
 iam ostendimus) ne quisquam flagitet, legat quod scriptum 
 est: Erunt enim homines se ipsos amantes, amatores 
 pecuniae. Recta itaque uoluntas est bonus amor, et uoluntas 
 peruersa malus amor. Amor ergo inhians habere quod amatur, 
 cupiditas est, id autem habens eoque fruens laetitia; fugiens 
 quod ei aduersatur, timor est, idque si acciderit sentiens 
 tristitia est. Proinde mala sunt ista, si malus amor est; bona, 
 si bonus. Quod dicimus, de scripturis probemus. Concupiscit 
 apostolus dissolui et esse cum Christo; et: Concupiuit

 

 
 
 
 anima mea desiderare iudicia tua, uel si adcommodatius 
 dicitur: Desiderauit anima mea concupiscere iudicia 
 tua; et: Concupiscentia sapientiae perducit ad regnum. 
 Hoc tamen loquendi obtinuit consuetudo, ut, si cupi- 
 ■ ditas uel concupiscentia dicatur nec addatur cuius rei sit, 
 non nisi in malo possit intellegi. Laetitia in bono est: Laetamini 
 in Domino et exultate iusti; et: Dedisti laetitiam 
 in cor meum; et: Adinplebis me laetitia cum 
 uultu tuo. Timor in bono est aput apostolum, ubi ait: 
 Cum timore et tremore uestram ipsorum salutem 
 operamini; et: Noli altum sapere, sed time; et: Timeo 
 autem, ne, sicut serpens Euam seduxit astutia sua. 
 sic et uestrae mentes corrumpantur a castitate, quae 
 est in Christo. De tristitia uero, quam Cicero magis aegritudinem 
 appellat, dolorem autem Vergilius, ubi ait: (dolent 
 gaudentque\', (sed ideo malui tristitiam dicere, quia aegritudo 
 uel dolor usitatius in corporibus dicitur) scrupulosior quaestio 
 est, utrum inueniri possit in bono.

CAPUT VIII. 
 
 De tribus perturbationibus, quas in animo sa- 10 pientis Stoici esse uoluerunt, excluso dolore siue tristitia, quam uirtus animi sentire non debeat. 
 
 Quas enim Graeci appellant eDrcadetac , Latine autem Cicero 
 constantias nominauit, Stoici tres esse uoluerunt pro tribus 
 perturbationibus in animo sapientis, pro cupiditate uoluntatem, 
 pro laetitia gaudium, pro metu cautionem; pro aegritudine 
 uero uel dolore, quam nos uitandae ambiguitatis gratia

 

 
 
 
 tristitiam maluimus dicere, negauerunt esse posse aliquid in animo 
 sapientis. Voluntas quippe, inquiunt, adpetit bonum, quod 
 facit sapiens: gaudium de bono adepto est, quod ubique adipiscitur 
 sapiens; cautio deuitat malum, quod debet sapiens 
 deuitare; tristitia porro quia de malo est, quod iam accidit, 
 nullum autem malum existimant posse accidere sapienti, nihil 
 in eius animo pro illa esse posse dixerunt. Sic ergo illi loquuntur, 
 ut uelle gaudere cauere negent nisi sapientem; stultum 
 autem non nisi cupere laetari, metuere contristari; et 
 illas tres esse constantias, has autem quattuor perturbationes 
 secundum Ciceronem, secundum autem plurimos passiones. 
 Graece autem illae tres, sicut dixi, appellantur eorcatetai ; 
 istae autem quattuor πάθη . Haec locutio utrum scripturis 
 sanctis congruat, cum quaererem quantum potui diligenter, 
 illud inueni quod ait propheta: Non est gaudere inpiis, 
 dicit Dominus; tamquam inpii laetari possint potius quam 
 gaudere de malis, quia gaudium proprie bonorum et piorum 
 est. Item illud in euangelio: Quaecumque uultis ut faciant 
 uobis homines, haec et uos facite illis, ita 
 dictum uidetur, tamquam nemo possit aliquid male uel turpiter 
 uelle, sed cupere. Denique propter consuetudinem locutionis 
 nonnulli interpretes addiderunt \'bona* et ita interpretati 
 sunt: \'Quaecumque uultis ut faciant uobis homines bona.\' 
 Cauendum enim putauerunt, ne quisquam inhonesta uelit sibi 
 fieri ab hominibus, ut de turpioribus taceam, certe luxuriosa 
 conuiuia, in quibus se, si et ipse illis faciat, hoc praeceptum 
 existimet iupleturum. Sed in Graeco euangelio, unde in Latinum 
 translatum est, non legitur \'bona\', sed: Quaecumque 
 uultis ut faciant uobis homines, haec et uos 
 facite illis; credo propterea, quia in eo quod dixit uultis, 
 iam uoluit intellegi \'bona*. Non enim ait \'cupitis).

 

 
 
 
 
 Non tamen semper his proprietatibus locutio nostra frenanda 
 est, sed interdum his utendum est; et cum legimus 
 eos, quorum auctoritati resultare fas non est, ibi sunt intellegendae, 
 ubi rectus sensus alium exitum non potest inuenire; 
 sicut ista sunt, quae exempli gratia partim ex propheta, 
 partim ex euangelio commemorauimus. Quis enim nescit inpios 
 exultare laetitia? et tamen: Non est gaudere inpiis, 
 dicit Dominus. Unde, nisi quia gaudere aliud est, 
 quando proprie signateque hoc uerbum ponitur? Item quis 
 negauerit non recte praecipi hominibus, ut quaecumque ab 
 aliis sibi fieri cupiunt, haec eis et ipsi faciant; ne se inuicem 
 turpitudine inlicitae uoluptatis oblectent? et tamen saluberl\'imum 
 uerissimumque praeceptum est: Quaecumque uultis 
 ut faciant uobis homines, eadem et uos facite 
 illis. Et hoc unde, nisi quia hoc loco modo quodam proprio 
 uoluntas posita est, quae in malo accipi non potest? Locutione 
 uero usitatiore, quam frequentat maxime consuetudo 
 sermonis, non utique diceretur: Noli uelle mentiri omne 
 mendacium, nisi esset et uoluntas mala, a cuius prauitate 
 illa distinguitur, quam praedicauerunt angeli dicentes: Pax 
 in terra hominibus bonae uoluntatis. Nam ex abundanti 
 additum est (bon.ae\\ si esse non potest nisi bona. Quid 
 autem magnum in caritatis laudibus dixisset apostolus, quod 
 non gaudeat super iniquitate, nisi quia ita malignitas gaudet? 
 Et aput auctores saecularium litterarum talis istorum uerborum 
 indifferentia reperitur. Ait enim Cicero orator amplissimus: 
 (Cupio, patres conscripti, me esse clementem.) Quia 
 id uerbum in bono posuit. quis tam peruerse doctus existat, 
 qui non eum \'Cupio\', sed \'Volo* potius dicere debuisse

 

 
 
 
 contendat? Porro aput Terentium flagitiosus adulescens insana 
 flagrans cupidine:. 
 
 Nihil nolo aliud, inquit, nisi Philumenam. 
 

 Quam uoluntatem fuisse libidinem responsio, quae ibi serui 
 eius sanioris inducitur, satis indicat. Ait namque domino suo: 

 
 Quanto satius est, 
 Te id dare operam, qui istum amorem ex animo amoueas tuo, 
 Quam id loqui, quo magis libido frustra accendatur tua? 
 

 Gaudium uero eos et in malo posuisse ille ipse Vergilianus 
 testis est uersus, ubi has quattuor perturbationes summa 
 breuitate conplexus est: 

 
 Hinc metuunt cupiuntque, dolent gaudentque. 
 

 Dixit etiam idem auctor: 

 
 Mala mentis gaudia . 
 


 
 Proinde uolunt cauent gaudent et boni et mali; adque ut 
 eadem aliis uerbis enuntiemus, cupiunt timent laetantur et 
 boni et mali; sed illi bene, isti male, sicut hominibus seu 
 recta seu peruersa uoluntas est. Ipsa quoque tristitia, pro 
 qua Stoici nihil in animo sapientis inueniri posse putauerunt, 
 reperitur in bono et maxime aput nostros. Nam laudat apostolus 
 Corinthios, quod contristati fuerint secundum Deum. 
 Sed fortasse quis dixerit illis apostolum fuisse congratulatum, 
 quod contristati fuerint paenitendo, qualis tristitia, nisi eorum 
 qui peccauerint, esse non potest. Ita enim dicit: Video 
 quod epistula illa, etsi ad horam, contristauit

 

 

 

 
 
 
 uos; nunc gaudeo, non quia contristati estis, sed 
 quia contristati estis in paenitentiam. Contristati 
 enim estis secundum Deum, ut in nullo detrimentum 
 patiamini ex nobis. Quae enim secundum 
 Deum est tristitia, paenitentiam in salutem 
 inpaenitendam operatur; mundi autem tristitia 
 mortem operatur. Ecce enim id ipsum secundum 
 Deum contristari quantam perfecit in uobis industriam. 
 Ac per hoc possunt Stoici pro suis partibus respondere, 
 ad hoc uideri utilem esse tristitiam, ut peccasse paeniteat; 
 in animo autem sapientis ideo esse non posse, quia nec 
 peccatum in eum cadit, cuius paenitentia contristetur, nec 
 ullum aliud malum, quod perpetiendo et sentiendo sit tristis. 
 Nam et Alcibiadem ferunt (si me de nomine hominis memoria 
 non fallit), cum sibi beatus uideretur, Socrate disputante et 
 ei quam miser esset, quoniam stultus esset, demonstrante 
 fleuisse. Huic ergo stultitia fuit causa etiam huius utilis 
 optandaeque tristitiae, qua homo esse se dolet, quod esse non 
 debet. Stoici autem non stultum, sed sapientem aiunt tristem 
 esse non posse.

CAPUT VIIII. 
 
 De perturbationibus animi, quarum adfectus rectos habet uita iustorum. 
 
 Verum his philosophis, quod ad istam quaestionem de 
 animi perturbationibus adtinet, iam respondimus in nono huius 
 operis libro, ostendentes eos non tam de rebus, quam de 
 uerbis cupidiores esse contentionis quam ueritatis. Aput nos 
 autem iuxta scripturas sanctas sanamque doctrinam ciues

 

 
 
 
 sanctae ciuitatis Dei in huius uitae peregrinatione secundum 
 Deum uiuentes metuunt cupiuntque, dolent gaudentque, et 
 quia rectus est amor eorum, istas omnes adfectiones rectas 
 habent. Metuunt poenam aeternam, cupiunt uitam aeternam; 
 dolent in re, quia ipsi in semet ipsis adhuc ingemescunt adoptionem, 
 expectantes redemtionem corporis sui; gaudent in 
 spe, quia fiet sermo, qui scriptus est: Absorpta est 
 mors in uictoriam. Item metuunt peccare, cupiunt perseuerare; 
 dolent in peccatis, gaudent in operibus bonis. Ut 
 enim metuant peccare, audiunt: Quoniam abundabit iniquitas, 
 refrigescet caritas multorum; ut cupiant 
 perseuerare, audiunt quod scriptum est: Qui perseuerauerit 
 usque in finem, hic saluus erit; ut doleant in 
 peccatis, audiunt: Si dixerimus quia peccatum non 
 habemus, nos ipsos seducimus, et ueritas in nobis 
 non est; ut gaudeant in operibus bonis, audiunt: Hilarem 
 datorem diligit Deus. Item sicuti se infirmitas eorum 
 firmitasque habuerit, metuunt tentari, cupiunt tentari; dolent 
 in tentationibus, gaudent in tentationibus. Ut enim metuant 
 tentari, audiunt: Si quis praeoccupatus fuerit in aliquo 
 delicto, uos, qui spiritales estis, instruite huius 
 modi in spiritu mansuetudinis, intendens te ipsum. 
 ne et tu tenteris; ut autem cupiant tentari, audiunt quendam 
 uirum fortem ciuitatis Dei dicentem: Proba me, Domine, 
 et tenta me; ure renes meos et cor meum; ut 
 doleant in tentationibus, uident Petrum flentem; ut gaudeant 
 in tentationibus, audiunt Iacobum dicentem: Omne

 

 

 
 
 
 gaudium existimate, fratres mei, cum in tentationes uarias 
 incideritis. 
 
 Non solum autem propter se ipsos his mouentur adfectibus, 
 uerum etiam propter eos, quos liberari cupiunt et ne pereant 
 metuunt, et dolent si pereunt et gaudent si liberantur. Illum 
 quippe optimum et fortissimum uirum, qui in suis infirmitatibus 
 gloriatur, ut eum potissimum commemoremus, qui in 
 ecclesiam Christi ex gentibus uenimus, doctorem gentium in 
 fide et ueritate, qui et plus omnibus suis coapostolis laborauit 
 et pluribus epistulis populos Dei, non eos tantum, qui 
 praesentes ab illo uidebantur, uerum etiam illos, qui futuri 
 praeuidebantur, instruxit; illum, inquam, uirum, athletam 
 Christi, doctum ab illo, unctum de illo, crucifixum cum illo, 
 gloriosum in illo, in theatro huius mundi, cui spectaculum 
 factus est et angelis et hominibus, legitime magnum agonem 
 certantem et palmam supernae uocationis in anteriora sectantem, 
 oculis fidei libentissime spectant gaudere cum gaudentibus, 
 flere cum flentibus, foris habentem pugnas, intus timores, 
 cupientem dissolui et esse cum Christo, desiderantem 
 uidere Romanos, ut aliquem fructum habeat et in illis sicut 
 et in ceteris gentibus, aemulantem Corinthios et ipsa aemulatione 
 metuentem, ne seducantur eorum mentes a castitate, 
 quae in Christo est, magnam tristitiam et continuum dolorem 
 cordis de Israelitis habentem, quod ignorantes Dei iustitiam

 

 
 
 
 et suam uolentes constituere iustitiae Dei non essent subiecti; 
 nec solum dolorem, uerum etiam luctum suum denuntiantem 
 quibusdam, qui ante peccauerunt et non egerunt paenitentiam 
 super inmunditia et fornicationibus suis. 
 
 Hi motus, hi adfectus de amore boni et de sancta caritate 
 uenientes si uitia uocanda sunt, sinamus, ut ea, quae uere 
 uitia sunt, uirtutes uocentur. Sed cum rectam rationem sequantur 
 istae adfectiones, quando ubi oportet adhibentur, quis 
 eas tunc morbos seu uitiosas passiones audeat dicere? Quam 
 ob rem etiam ipse Dominus in forma serui agere uitam dignatus 
 humanam, sed nullum habens omnino peccatum adhibuit 
 eas, ubi adhibendas esse iudicauit. Neque enim, in 
 quo uerum erat hominis corpus et uerus hominis animus, 
 falsus erat humanus adfectus. Cum ergo eius in euangelio 
 ista referuntur, quod super duritia cordis Iudaeorum cum ira 
 contristatus sit, quod dixerit: Gaudeo propter uos, ut 
 credatis, quod Lazarum suscitaturus etiam lacrimas fuderit, 
 quod concupiuerit cum discipulis suis manducare pascha, 
 quod propinquante passione tristis fuerit anima eius: non 
 falso utique referuntur. Verum ille hos motus certae dispensationis 
 gratia ita cum uoluit suscepit animo humano, ut 
 cum uoluit factus est homo. 
 
 Proinde, quod fatendum est, etiam cum rectas et secundum 
 Deum habemus has adfectiones, huius uitae sunt, non illius, 
 quam futuram speramus, et saepe illis etiam inuiti cedimus. 
 Itaque aliquando, quamuis non culpabili cupiditate, sed laudabili 
 caritate moueamur, etiam dum nolumus flemus. Habemus 
 ergo eas ex humanae condicionis infirmitate; non autem

 

 
 
 
 ita Dominus Iesus, cuius et infirmitas fuit ex potestate. Sed 
 dum uitae huius infirmitatem gerimus, si eas omnino nullas 
 habeamus, tunc potius non recte uiuimus. Vituperabat enim 
 et detestabatur apostolus quosdam, quos etiam esse dixit sine 
 adfectione. Culpauit etiam illos sacer psalmus, de quibus ait: 
 Sustinui qui simul contristaretur, et non fuit. Nam 
 omnino non dolere, dum sumus in hoc loco miseriae, profecto, 
 sicut quidam etiam aput saeculi huius litteratos sensit 
 et dixit, non sine magna mercede contingit inmanitatis in 
 animo, stuporis in corpore. Quocirca illa, quae arcflKteia Graece 
 dicitur (quae si Latine posset inpassibilitas diceretur), si ita 
 intellegenda est (in animo quippe, non in corpore accipitur), 
 ut sine his adfectionibus uiuatur, quae contra rationem accidunt 
 mentemque perturbant, bona plane et maxime optanda 
 est, sed nec ipsa huius est uitae. Non enim qualiumcumque 
 hominum uox est, sed maxime piorum multumque iustorum 
 adque sanctorum: Si dixerimus, quoniam peccatum non 
 habemus, nos ipsos seducimus et ueritas in nobis 
 non est. Tunc itaque andfeia . ista erit, quando peccatum in 
 homine nullum erit. Nunc uero satis bene uiuitur, si sine 
 crimine; sine peccato autem qui se uiuere existimat, non id 
 agit, ut peccatum non habeat, sed ut ueniam non accipiat. 
 Porro, si ajcofhta illa dicenda est, cum animum contingere 
 omnino non potest ullus adfectus, quis hunc stuporem non 
 omnibus uitiis iudicet esse peiorem? Potest ergo non absurde 
 dici perfectam beatitudinem sine stimulo timoris et sine ulla 
 tristitia futuram; non ibi autem futurum amorem gaudiumque 
 quis dixerit, nisi omni modo a ueritate seclusus? Si autem

 

 
 
 
 ducadeux illa est, ubi nec metus ullus exterret nec angit dolor, 
 auersanda est in hac uita, si recte, hoc est secundum Deum, 
 uiuere uolumus; in illa uero beata, quae sempiterna promittitur, 
 plane speranda est. 
 
 Timor namque ille, de quo dicit apostolus Iohannes: Timor 
 non est in caritate, sed perfecta caritas foras 
 mittit timorem, quia timor poenam habet; qui autem 
 timet, non est perfectus in caritate, non est eius generis 
 timor, cuius ille, quo timebat apostolus Paulus, ne Corinthii 
 serpentina seducerentur astutia; hunc enim timorem 
 habet caritas, immo non habet nisi caritas; sed illius generis 
 est timor, qui non est in caritate, de quo ipse apostolus 
 Paulus ait: Non enim accepistis spiritum seruitutis 
 iterum in timore. Timor uero ille castus permanens in 
 saeculum saeculi, si erit et in futuro saeculo, (nam quo alio 
 modo potest intellegi permanere in saeculum saeculi?) non 
 est timor exterrens a malo quod accidere potest, sed tenens 
 in bono quod amitti non potest. Ubi enim boni adepti amor 
 inmutabilis est, profecto, si dici potest, mali cauendi timor 
 securus est. Timoris quippe casti nomine ea uoluntas significata 
 est, qua nos necesse erit nolle peccare, et non sollicitudine 
 infirmitatis, ne forte peccemus, sed tranquillitate caritatis 
 cauere peccatum. Aut si nullius omnino generis timor 
 esse poterit in illa certissima securitate perpetuorum feliciumque 
 gaudiorum, sic est dictum: Timor Domini castus 
 permanens in saeculum saeculi, quem ad modum dictum 
 est: Patientia pauperum non peribit in aeternum. Neque 
 enim aeterna erit ipsa patientia, quae necessaria non est, 
 nisi ubi toleranda sunt mala; sed aeternum erit, quo per

 

 
 
 
 patientiam peruenitur. Ita fortasse timor castus in saeculum 
 saeculi dictus est permanere, quia id permanebit, quo timor 
 ipse perducit. 
 
 Quae cum ita sint, quoniam recta uita ducenda est, qua 
 perueniendum sit ad beatam, omnes adfectus istos uita recta 
 rectos habet, peruersa peruersos. Beata uero eademque aeterna 
 amorem habebit et gaudium non solum rectum, uerum etiam 
 -certum; timorem autem ac dolorem nullum. Unde iam apparet 
 utcumque, quales esse debeant in hac peregrinatione ciues 
 ciuitatis Dei, uiuentes secundum spiritum, non secundum 
 carnem, hoc est secundum Deum, non secundum hominem, 
 et quales in illa, quo tendunt, inmortalitate futuri sint. Ciuitas 
 porro, id est societas, inpiorum non secundum Deum, 
 sed secundum hominem uiuentium et in ipso cultu falsae 
 contemtuque uerae diuinitatis doctrinas hominum daemonumue 
 sectantium his adfectibus prauis tamquam morbis et perturbationibus 
 quatitur. Et si quos ciues habet, qui moderari 
 talibus motibus et eos quasi temperare uideantur, sic inpietate 
 superbi et elati sunt, ut hoc ipso sint in eis maiores 
 tumores, quo minores dolores. Et si nonnulli tanto inmaniore, 
 quanto rariore uanitate hoc in se ipsis adamauerint, ut nullo 
 prorsus erigantur et excitentur, nullo flectantur adque inclinentur 
 adfectu: humanitatem totam potius amittunt, quam 
 ueram adsequuntur tranquillitatem. Non enim quia durum 
 aliquid, ideo rectum, aut quia stupidum est, ideo sanum.

CAPUT X. 
 
 An primos homines in paradiso constitutos ullis perturbationibus, priusquam delinquerent, adfectos fuisse credendum sit. 
 
 Sed utrum primus homo uel primi homines (duorum erat 
 quippe coniugium) habebant istos adfectus in corpore animali 
 ante peccatum, quales in corpore spiritali non habebimus omni 
 purgato finitoque peccato, non inmerito quaeritur. Si enim 
 habebant, quo modo erant beati in illo memorabili beatitudinis 
 loco, id est paradiso? Quis tandem absolute dici beatus potest, 
 qui timore adficitur uel dolore? Quid autem timere aut 
 dolere poterant illi homines in tantorum tanta afluentia bonorum, 
 ubi nec mors metuebatur nec ulla corporis mala ualetudo, 
 nec aberat quicquam, quod bona uoluntas adipisceretur, 
 nec inerat quod carnem animumue hominis feliciter uiuentis 
 offenderet? Amor erat inperturbatus in Deum adque inter se 
 coniugum fida et sincera societate uiuentium, et ex hoc amore 
 grande gaudium, non desistente quod amabatur ad fruendum. 
 Erat deuitatio tranquilla peccati, qua manente nullum omnino 
 alicunde malum, quod contristaret, inruebat. An forte cupiebant 
 prohibitum lignum ad uescendum contingere, sed mori 
 metuebant, ac per hoc et cupiditas et metus iam tunc illos 
 homines etiam in illo perturbabat loco? Absit ut hoc existimemus 
 fuisse, ubi nullum erat omnino peccatum. Neque enim 
 nullum peccatum est ea quae lex Dei prohibet concupiscere 
 adque ab his abstinere timore poenae, non amore iustitiae. 
 Absit, inquam, ut ante omne peccatum iam ibi fuerit tale 
 peccatum, ut hoc de ligno admitterent, quod de muliere Dominus 
 ait: Si quis uiderit mulierem ad

 

 
 
 
 concupiscendum eam, iam moechatus est eam in corde suo. Quam 
 igitur felices erant et nullis agitabantur perturbationibus animorum, 
 nullis corporum laedebantur incommodis: tam felix 
 uniuersa societas esset humana, si nec illi malum, quod etiam 
 in posteros traicerent, nec quisquam ex eorum stirpe iniquitate 
 committeret, quod damnationem reciperet; adque ista 
 permanente felicitate, donec per illam benedictionem, qua 
 dictum est: Crescite et multiplicamini, praedestinatorum 
 sanctorum numerus conpleretur, alia maior daretur, quae beatissimis 
 angelis data est, ubi iam esset certa securitas peccaturum 
 neminem neminemque moriturum, et talis esset uita 
 sanctorum post nullum laboris doloris mortis experimentum, 
 qualis erit post haec omnia in incorruptione corporum reddita 
 resurrectione mortuorum.

CAPUT XI. 
 
 De lapsu primi hominis, in quo bene condita natura uitiata est, nec potest nisi a suo auctore reparari. 
 
 Sed quia Deus cuncta praesciuit et ideo quoque hominem 
 peccaturum ignorare non potuit: secundum id, quod praesciuit 
 adque disposuit, ciuitatem sanctam debemus adserere, non 
 secundum illud, quod in nostram cognitionem peruenire non 
 potuit, quia in Dei dispositione non fuit. Neque enim homo 
 peccato suo diuinum potuit perturbare consilium, quasi Deum 
 quod statuerat mutare conpulerit; cum Deus praesciendo 
 utrumque praeuenerit, id est, et homo, quem bonum ipse

 

 
 
 
 creauit, quam malus esset futurus, et quid boni etiam sic de 
 illo esset ipse facturus. Deus enim etsi dicitur statuta mutare 
 (unde tropica locutione in scripturis etiam paenituisse legitur 
 Deum), iuxta id dicitur, quod homo sperauerat uel naturalium 
 causarum ordo gestabat, non iuxta id, quod se Omnipotens 
 facturum esse praesciuerat. Fecit itaque Deus, sicut scriptum 
 est, hominem rectum ac per hoc uoluntatis bonae. Non enim 
 rectus esset bonam non habens uoluntatem. Bona igitur uoluntas 
 opus est Dei; cum ea quippe ab illo factus est homo. 
 Mala uero uoluntas prima, quoniam omnia opera mala praecessit 
 in homine, defectus potius fuit quidam ab opere Dei 
 ad sua opera quam opus ullum, et ideo mala opera, quia 
 secundum se, non secundum Deum; ut eorum operum tamquam 
 fructuum malorum uoluntas ipsa esset uelut arbor mala 
 aut ipse homo in quantum malae uoluntatis. Porro mala uoluntas 
 quamuis non sit secundum naturam, sed contra naturam, 
 quia uitium est, tamen eius naturae est, cuius est uitium, 
 quod nisi in natura non potest esse; sed in ea, quam creauit 
 ex nihilo, non quam genuit Creator de semet ipso, sicut genuit 
 Verbum, per quod facta sunt omnia; quia, etsi de terrae 
 puluere Deus finxit hominem, eadem terra omnisque terrena 
 materies omnino de nihilo est, animamque de nihilo factam 
 dedit corpori, cum factus est homo. Usque adeo autem mala 
 uincuntur a bonis, ut, quamuis sinantur esse ad demonstrandum 
 quam possit et ipsis bene uti iustitia prouidentissima 
 Creatoris, bona tamen sine malis esse possint, sicut Deus 
 ipse uerus et summus, sicut omnis super istum caliginosum 
 aerem caelestis inuisibilis uisibilisque creatura; mala uero sine 
 bonis esse non possint, quoniam naturae, in quibus sunt, in

 

 
 
 
 quantum naturae sunt, utique bonae sunt. Detrahitur porro 
 malum non aliqua natura, quae accesserat, uel ulla eius parte 
 sublata, sed ea, quae uitiata ac deprauata fuerat, sanata adque 
 correcta. Arbitrium igitur uoluntatis tunc est uere liberum, 
 cum uitiis peccatisque non seruit. Tale datum est a Deo; 
 quod amissum proprio uitio, nisi a quo dari potuit, reddi non 
 potest. Unde Veritas dicit: Si uos Filius liberauerit, tunc 
 uere liberi eritis. Id ipsum est autem, ac si diceret: (Si 
 uos Filius saluos fecerit, tunc uere salui eritis.\' Inde quippe 
 liberator, unde saluator. 
 
 
 Viuebat itaque homo secundum Deum in paradiso et corporali 
 et spiritali. Neque enim erat paradisus corporalis propter 
 corporis bona et propter mentis non erat spiritalis; aut 
 uero erat spiritalis quo per interiores, et non erat corporalis 
 quo per exteriores sensus homo frueretur. Erat plane utrumque 
 propter utrumque. Postea uero quam superbus ille angelus 
 ac per hoc inuidus per eandem superbiam a Deo ad 
 semet ipsum conuersus et quodam quasi tyrannico fastu gaudere 
 subditis quam esse subditus eligens de spiritali paradiso 
 cecidit (de cuius lapsu sociorumque eius, qui ex angelis Dei 
 angeli eius effecti sunt, in libris undecimo et duodecimo 
 huius operis satis, quantum potui, disputaui), malesuada uersutia 
 in hominis sensum serpere adfectans, cui utique stanti, 
 quoniam ipse ceciderat, inuidebat, colubrum in paradiso corporali, 
 ubi cum duobus illis hominibus, masculo et femina, 
 animalia etiam terrestria cetera subdita et innoxia uersabantur, 
 animal scilicet lubricum et tortuosis anfractibus mobile, operi 
 suo congruum, per quem loqueretur, elegit; eoque per

 

 
 
 
 angelicam praesentiam praestantioremque naturam spiritali nequitia 
 sibi subiecto et tamquam instrumento abutens fallacia sermocinatus 
 est feminae, a parte scilicet inferiore illius humanae 
 copulae incipiens, ut gradatim perueniret ad totum, non existimans 
 uirum facile credulum nec errando posse decipi, sed 
 dum alieno cedit errori. Sicut enim Aaron erranti populo ad 
 idolum fabricandum non consensit inductus, sed cessit obstrictus, 
 nec Salomonem credibile est errore putasse idolis 
 esse seruiendum, sed blanditiis femineis ad illa sacrilegia 
 fuisse conpulsum: ita credendum est illum uirum suae feminae, 
 uni unum. hominem homini, coniugem coniugi, ad Dei 
 legem transgrediendam non tamquam uerum loquenti credidisse 
 seductum, sed sociali necessitudine paruisse. Non enim 
 frustra dixit apostolus: Adam non est seductus, mulier 
 autem seducta est, nisi quia illa quod ei serpens locutus 
 est, tamquam uerum esset, accepit, ille autem ab unico noluit 
 consortio dirimi nec in communione peccati; nec ideo minus 
 reus, si sciens prudensque peccauit. Unde et apostolus non 
 ait: \'Non peccauit\\ sed: Non est seductus; nam utique 
 ipsum ostendit, ubi dicit: Per unum hominem peccatum 
 intrauit in mundum, et paulo post apertius: In similitudine, 
 inquit, praeuaricationis Adae. Hos autem seductos 
 intellegi uoluit, qui id, quod faciunt, non putant esse 
 peccatum; ille autem sciuit. Alioquin quo modo uerum erit: 
 Adam non est seductus? Sed inexpertus diuinae seueritatis 
 in eo falli potuit, ut ueniale crederet esse commissum. Ac 
 per hoc in eo quidem, quo mulier seducta est, non est ille

 

 
 
 
 seductus, sed eum fefellit, quo modo fuerat iudicandum quod 
 erat dicturus: Mulier. quam dedisti mecum, ipsa mihi 
 dedit, et manducaui. Quid ergo pluribus? Etsi credendo 
 non sunt ambo decepti, peccando tamen ambo sunt capti et 
 diaboli laqueis inplicati.

CAPUT XII. 
 
 De qualitate peccati a primis hominibus admissi. 
 
 Si quem uero mouet. quur aliis peccatis sic natura non 
 mutetur humana. quem ad modum illa duorum primorum 
 hominum praeuaricatione mutata est, ut tantae corruptioni, 
 quantam uidemus adque sentimus, et per hanc subiaceret et 
 morti ac tot et tantis tamque inter se contrariis perturbaretur 
 et fluctuaret adfectibus, qualis in paradiso ante peccatum, licet 
 in corpore animali esset, utique non fuit — si quis hoc mouetur, 
 ut dixi, non ideo debet existimare leue ac paruum illud 
 fuisse commissum, quia in esca factum est, non quidem mala 
 nec noxia, nisi quia prohibita; neque enim quidquam mali 
 Deus in illo tantae felicitatis loco crearet adque plantaret. 
 Sed oboedientia commendata est in praecepto, quae uirtus in 
 creatura rationali mater quodam modo est omnium custosque 
 uirtutum; quando quidem ita facta est, ut ei subditam esse 
 sit utile; perniciosum autem suam, non eius a quo creata est 
 facere uoluntatem. Hoc itaque de uno cibi genere non edendo, 
 ubi aliorum tanta copia subiacebat, tam leue praeceptum ad 
 obseruandum, tam breue ad memoria retinendum, ubi praesertim 
 nondum uoluntati cupiditas resistebat, quod de poena 
 transgressionis postea subsecutum est, tanto maiore iniustitia 
 uiolatum est, quanto faciliore posset obseruantia custodiri.

CAPUT XIII. 
 
 Quod in praeuaricatione Adae opus malum uoluntas praecesserit mala. 
 
 In occulto autem mali esse coeperunt, ut in apertam inoboedientiam 
 laberentur. Non enim ad malum. opus perueniretur, 
 nisi praecessisset uoluntas mala. Porro malae uoluntatis 
 initium quae potuit esse nisi superbia? Initium enim omnis 
 peccati superbia est. Quid est autem superbia nisi peruersae 
 celsitudinis adpetitus? Peruersa enim est celsitudo 
 deserto eo, cui debet animus inhaerere, principio sibi quodam 
 modo fieri adque esse principium. Hoc fit, cum sibi nimis 
 placet. Sibi uero ita placet, cum ab illo bono inmutabili deficit, 
 quod ei magis placere debuit quam ipse sibi. Spontaneus 
 est autem iste defectus, quoniam, si uoluntas in amore 
 superioris inmutabilis boni, a quo inlustrabatur ut uideret et 
 accendebatur ut amaret, stabilis permaneret, non inde ad sibi 
 placendum auerteretur et ex hoc tenebresceret et frigesceret, 
 ut uel illa crederet uerum dixisse serpentem, uel ille Dei 
 mandato uxoris praeponeret uoluntatem putaretque se uenialiter 
 transgressorem esse praecepti, si uitae suae sociam non 
 desereret etiam in societate peccati. Non ergo malum opus 
 factum est, id est illa transgressio ut cibo prohibito uescerentur, 
 nisi ab eis qui iam mali erant. Neque enim fieret ille 
 fructus malus nisi ab arbore mala. Ut autem esset arbor 
 mala, centra naturam factum est, quia nisi uitio uoluntatis, 
 quod contra naturam est, non utique fieret. Sed uitio deprauari 
 nisi ex nihilo facta natura non posset. Ac per hoc ut 
 natura sit, ex eo habet quod a Deo facta est; ut autem ab

 

 
 
 
 eo quod est deficiat, ex hoc quod de nihilo facta est. Nec 
 sic defecit homo, ut omnino nihil esset, sed ut inclinatus ad 
 se ipsum minus esset, quam erat, cum ei qui summe est 
 inhaerebat. Relicto itaque Deo esse in semet ipso, hoc est 
 sibi placere, non iam nihil esse est, sed nihilo propinquare. 
 Unde superbi secundum scripturas sanctas alio nomine appellantur 
 sibi placentes. Bonum est enim sursum habere cor; 
 non tamen ad se ipsum, quod est superbiae, sed ad Dominum, 
 quod est oboedientiae, quae nisi humilium non potest esse. 
 Est igitur aliquid humilitatis miro modo quod sursum faciat 
 cor, et est aliquid elationis quod deorsum faciat cor. Hoc 
 quidem quasi contrarium uidetur, ut elatio sit deorsum et 
 humilitas sursum. Sed pia humilitas facit subditum superiori; 
 nihil est autem superius Deo; et ideo exaltat humilitas, quae 
 facit subditum Deo. Elatio autem, quae in uitio est, eo ipso 
 respuit subiectionem et cadit ab illo, quo non est quidquam 
 superius, et ex hoc erit inferius et fit quod scriptum est: 
 Deiecisti eos, cum extollerentur. Non enim ait: \'Cum 
 elati fuissent\\ ut prius extollerentur et postea deicerentur; 
 sed cum extollerentur, tunc deiecti sunt. Ipsum quippe extolli 
 iam deici est. Quapropter quod nunc in ciuitate Dei et ciuitati 
 Dei in hoc peregrinanti saeculo maxime commendatur 
 humilitas et. in eius rege, qui est Christus, maxime praedicatur 
 contrariumque huic uirtuti elationis uitium in eius 
 aduersario, qui est diabolus, maxime dominari sacris litteris 
 edocetur: profecto ista est magna differentia, qua ciuitas, unde 
 loquimur, utraque discernitur, una scilicet societas piorum 
 hominum, altera inpiorum, singula quaeque cum angelis ad se 
 pertinentibus, in quibus praecessit hac amor Dei, hac amor sui.

 

 
 
 
 Manifesto ergo apertoque peccato, ubi factum est quod 
 Deus fieri prohibuerat, diabolus hominem non cepisset, nisi 
 iam ille sibi ipsi placere coepisset. Hinc enim et delectauit 
 quod dictum est: Eritis sicut di. Quod melius esse possent 
 summo ueroque principio cohaerendo per oboedientiam, 
 non suum sibi existendo principium per superbiam. Di enim 
 creati non sua ueritate, sed Dei ueri participatione sunt di. 
 Plus autem adpetendo minus est, qui, dum sibi sufficere 
 deligit, ab illo, qui ei uere sufficit, deficit. Illud itaque malum, 
 quo, cum sibi homo placet, tamquam sit et ipse lumen, 
 auertitur ab eo lumine, quod ei si placeat et ipse fit lumen 
 — illud, inquam, malum praecessit in abdito, ut sequeretur 
 hoc malum quod perpetratum est in aperto. Verum est enim 
 quod scriptum est: Ante ruinam exaltatur cor et ante 
 gloriam humiliatur. Illa prorsus ruina, quae fit in occulto, 
 praecedit ruinam, quae fit in manifesto, dum illa ruina esse 
 non putatur. Quis enim exaltationem ruinam putat, cum iam 
 ibi sit defectus, quo est relictus Excelsus? Quis autem ruinam 
 esse non uideat, quando fit mandati euidens adque indubitata 
 transgressio? Propter hoc Deus illud prohibuit, quod cum 
 esset admissum, nulla defendi posset imaginatione iustitiae. 
 Et audeo dicere superbis esse utile cadere in aliquod apertum 
 manifestumque peccatum, unde sibi displiceant, qui iam sibi 
 placendo ceciderant. Salubrius enim Petrus sibi displicuit, 
 quando fleuit, quam sibi placuit, quando praesumsit. Hoc 
 dicit et sacer psalmus: Inple facies eorum ignominia, 
 et quaerent nomen tuum, Domine, id est, ut tu eis placeas 
 quaerentibus nomen tuum, qui sibi placuerant quaerendo 
 suum.

CAPUT XIIII. 
 
 De superbia transgressoris, quae ipsa fuit transgressione deterior, 
 
 Sed est peior damnabiliorque superbia, qua etiam in peccatis 
 manifestis suffugium excusationis inquiritur; sicut illi 
 primi homines, quorum et illa dixit: Serpens seduxit me, 
 et manducaui, et ille dixit: Mulier, quam dedisti mecum, 
 haec mihi dedit a ligno, et edi. Nusquam hic 
 sonat petitio ueniae, nusquam inploratio medicinae. Nam 
 licet isti non sicut Cain quod commiserunt negent, adhuc 
 tamen superbia in aliud quaerit referre quod perperam fecit: 
 superbia mulieris in serpentem, superbia uiri in mulierem. 
 Sed accusatio potius quam excusatio uera est, ubi mandati 
 diuini est aperta transgressio. Neque enim hoc propterea non 
 fecerunt, quia id mulier serpente suadente, uir muliere inpertiente 
 commisit, quasi quidquam Deo, cui uel crederetur uel 
 cederetur, anteponendam fuit.

CAPUT XV. 
 
 De iustitia retributionis, quam primi homines pro sua inoboedientia receperunt. 
 
 Quia ergo contemtus est Deus iubens, qui creauerat, qui 
 ad suam imaginem fecerat, qui ceteris animalibus praeposuerat, 
 qui in paradiso constituerat, qui rerum omnium copiam 
 salutisque praestiterat, qui praeceptis nec pluribus nec grandibus 
 nec difficilibus onerauerat, sed uno breuissimo adque 
 leuissimo ad oboedientiae salubritatem adminiculauerat, quo 
 eam creaturam, cui libera seruitus expediret, se esse

 

 
 
 
 Dominum commonebat: iusta damnatio subsecuta est, talisque 
 damnatio, ut homo, qui custodiendo mandatum futurus fuerat 
 etiam carne spiritalis, fieret etiam mente carnalis et, qui sua 
 superbia sibi placuerat, Dei iustitia sibi donaretur; nec sic, 
 ut in sua esset omnimodis potestate, sed a se ipse quoque 
 dissentiens sub illo, cui peccando consensit, pro libertate, 
 quam concupiuit, duram miseramque ageret seruitutem, mortuus 
 spiritu uolens et corpore moriturus inuitus, desertor 
 aeternae uitae etiam aeterna, nisi gratia liberaret, morte 
 damnatus. Quisquis huius modi damnationem uel nimiam uel 
 iniustam putat, metiri profecto nescit, quanta fuerit iniquitas 
 in peccando, ubi tanta erat non peccandi facilitas. Sicut 
 enim Abrahae non inmerito magna oboedientia praedicatur, 
 quia, ut occideret filium, res difficillima est imperata: ita in 
 paradiso tanto maior inboedientia fuit, quanto id, quod prae- . 
 ceptum est, nullius difficultatis fuit. Et sicut oboedientia 
 secundi hominis eo praedicabilior, quo factus est oboediens 
 usque ad mortem: ita inoboedientia primi hominis eo detestabilior, 
 quo factus est inoboediens usque ad mortem. Ubi 
 enim magna est inoboedientiae poena proposita et res a Creatore 
 facilis imperata, quisnam satis explicet, quantum malum 
 sit non oboedire in re facili et tantae potestatis imperio et 
 tanto terrente supplicio? 
 
 Denique, ut breuiter dicatur, in illius peccati poena quid 
 inoboedientiae nisi inoboedientia retributa est? Nam quae 
 hominis est alia miseria nisi aduersus eum ipsum inoboedientia 
 eius ipsius, ut, quoniam noluit quod potuit, quod non potest

 

 

 
 
 
 uelit? In paradiso enim etiamsi non omnia poterat ante peccatum, 
 quidquid tamen non poterat, non nolebat, et ideo 
 poterat omnia quae uolebat; nunc uero sicut in eius stirpe 
 cognoscimus et diurna scriptura testatur: Homo uanitati 
 similis factus est. Quis enim enumerat, quam multa 
 quae non potest uelit, dum sibi ipse, id est uoluntati eius 
 ipse animus eius eoque inferior caro eius, non obtemperat? 
 Ipso namque inuito et animus plerumque turbatur et caro 
 dolet et ueterescit et moritur, et quidquid aliud patimur, 
 quod non pateremur inuiti, si uoluntati nostrae nostra natura 
 omni modo adque ex omnibus partibus oboediret. At enim 
 aliquid caro patitur, quo seruire non sinitur. Quid interest 
 unde, dum tamen per iustitiam dominantis Dei, cui subditi 
 seruire noluimus, caro nostra nobis, quae subdita fuerat, non 
 seruiendo molesta sit, quamuis nos Deo non seruiendo molesti 
 nobis potuerimus esse, non illi? Neque enim sic ille nostro, 
 ut nos seruitio corporis indigemus, et ideo nostra est quod 
 recipimus, non illius poena quod fecimus. Dolores porro, qui 
 dicuntur carnis, animae sunt in carne et ex carne. Quid enim 
 caro per se ipsam sine anima uel dolet uel concupiscit? Sed 
 quod concupiscere caro dicitur uel dolere, aut ipse homo est, 
 sicut disseruimus, aut aliquid animae, quod carnis adficit 
 passio, uel aspera, ut faciat dolorem, uel lenis, ut uoluptatem. 
 Sed dolor carnis tantum modo offensio est animae ex carne 
 et quaedam ab eius passione. dissensio, sicut animi dolor, 
 quae tristitia nuncupatur, dissensio est ab his rebus, quae 
 nobis nolentibus acciderunt. Sed tristitiam plerumque praecedit 
 metus, qui et ipse in anima est, non in carne. Dolorem 
 autem carnis non praecedit ullus quasi metus carnis, qui

 

 
 
 
 ante dolorem in carne sentiatur. Voluptatem uero praecedit 
 adpetitus quidam, qui sentitur in carne quasi cupiditas eius, 
 sicut fames et sitis et ea, quae in genitalibus usitatius 
 libido nominatur, cum hoc sit generale uocabulum omnis 
 cupiditatis. Nam et ipsam iram nihil aliud esse quam ulciscendi 
 libidinem ueteres definierunt; quamuis nonnumquam 
 homo, ubi uindictae nullus est sensus, etiam rebus inanimis 
 irascatur, et male scribentem stilum conlidat uel calamum 
 frangat iratus. Verum et ista licet inrationabilior, tamen quaedam 
 ulciscendi libido est, ut nescio qua, ut ita dixerim, 
 quasi umbra retributionis, ut qui male faciunt, mala patiantur. 
 Est igitur libido ulciscendi, quae ira dicitur; est libido 
 habendi pecuniam, quae auaritia; est libido quomodocumque 
 uincendi, quae peruicacia; est libido gloriandi, quae iactantia 
 nuncupatur. Sunt multae uariaeque libidines, quarum nonnullae 
 habent etiam uocabula propria, quaedam uero non 
 habent. Quis enim facile dixerit, quid uocetur libido dominandi, 
 quam tamen plurimum ualere in tyrannorum animis 
 etiam ciuilia bella testantur?

CAPUT XVI. 
 
 De libidinis malo, cuius nomen cum multis uitiis congruat, proprie tamen motibus obsceni caloris adscribitur. 
 
 Cum igitur sint multarum libidines rerum, tamen, cum 
 libido dicitur neque cuius rei libido sit additur, non fere 
 adsolet animo occurrere nisi illa, qua obscenae partes corporis 
 excitantur. Haec autem sibi non solum totum corpus nec 
 solum extrinsecus, uerum etiam intrinsecus uindicat totumque

 

 
 
 
 commouet hominem animi simul adfectu cum carnis adpetitu 
 coniuncto adque permixto, ut ea uoluptas sequatur, qua 
 maior in corporis uoluptatibus nulla est; ita ut momento 
 ipso temporis, quo ad eius peruenitur extremum, paene omnis 
 acies et quasi uigilia cogitationis obruatur. Quis autem 
 amicus sapientiae sanctorumque gaudiorum coniugalem agens 
 uitam, sed, sicut apostolus monuit, sciens suum uas 
 possidere in sanctificatione et honore, non in morbo 
 desiderii, sicut et gentes, quae ignorant Deum, non 
 mallet, si posset, sine hac libidine filios procreare, ut etiam 
 in hoc serendae prolis officio sic eius menti ea, quae ad hoc 
 opus creata sunt, quem ad modum cetera suis quaeque 
 operibus distributa membra seruirent, nutu uoluntatis acta, 
 non aestu libidinis incitata? Sed neque ipsi amatores huius 
 uoluptatis siue ad concubitus coniugales siue ad inmunditias 
 flagitiorum cum uoluerint commouentur; sed aliquando inportunus 
 est ille motus poscente nullo, aliquando autem destituit 
 inhiantem, et cum in animo concupiscentia ferueat, friget in 
 corpore; adque ita mirum in modum non solum generandi 
 uoluntati, uerum etiam lasciuiendi libidini libido non seruit, 
 et cum tota plerumque menti cohibenti aduersetur, nonnumquam 
 et aduersus se ipsam diuiditur commotoque animo in 
 commouendo corpore se ipsa non sequitur.

CAPUT XVII. 
 
 De nuditate primorum hominum, quam post peccatum turpem pudendamque uiderunt. 
 
 Merito huius libidinis maxime pudet, merito et ipsa membra, 
 quae suo quodam, ut ita dixerim, iure, non omni modo

 

 
 
 
 ad arbitrium nostrum mouet aut non mouet, pudenda dicuntur, 
 quod ante peccatum hominis non fuerunt. Nam sicut scriptum 
 est: Nudi erant, et non confundebantur, non quod eis sua 
 nuditas esset incognita, sed turpis nuditas nondum erat, quia 
 nondum libido membra illa praeter arbitrium commouebat, nondum 
 ad hominis inoboedientiam redarguendam sua inoboedientia 
 caro quodam modo testimonium perhibebat. Neque enim caeci 
 creati erant, ut inperitum uulgus opinatur; quando quidem 
 et ille uidit animalia, quibus nomina inposuit, et de illa 
 legitur: Vidit mulier quia bonum lignum in escam et 
 quia placet oculis ad uidendum. Patebant ergo oculi 
 eorum, sed ad hoc non erant aperti, hoc est non adtenti, ut 
 cognoscerent quid eis indumento gratiae praestaretur, quando 
 membra eorum uoluntati repugnare nesciebant. Qua gratia 
 remota, ut poena reciproca inoboedientia plecteretur, extitit 
 in motu corporis quaedam inpudens nouitas, unde esset indecens 
 nuditas, et fecit adtentos reddiditque confusos. Hinc est 
 quod, postea quam mandatum Dei aperta transgressione 
 uiolarunt, scriptum est de illis: Et aperti sunt oculi 
 amborum et agnouerunt quia nudi erant, et consuerunt 
 folia fici et fecerunt sibi campestria. Aperti 
 sunt, inquit, oculi amborum, non ad uidendum, nam et 
 antea uidebant, sed ad discernendum inter bonum quod amiserant 
 et malum quo ceciderant. Unde et ipsum lignum, eo 
 quod istam faceret dignoscentiam, si ad uescendum contra 
 uetitum tangeretur, ex ea re nomen accepit, ut appellaretur 
 lignum sciendi boni et mali. Experta enim morbi molestia 
 euidentior fit etiam iucunditas sanitatis. Cognouerunt ergo

 

 
 
 
 quia nudi erant, nudati scilicet ea gratia, qua fiebat ut 
 nuditas corporis nulla eos lege peccati menti eorum repugnante 
 confunderet. Hoc itaque cognouerunt, quod felicius 
 ignorarent, si Deo credentes et oboedientes non committerent, 
 quod eos cogeret experiri infidelitas et inoboedientia quid 
 noceret. Proinde confusi inoboedientia carnis suae, tamquam 
 teste poena inoboedientiae suae, consuerunt folia fici 
 et fecerunt sibi campestria, id est succinctoria genitalium. 
 Nam quidam interpretes \'succinctoria\' posuerunt. Porro 
 autem \'campestria\' latinum quidem uerbum est, sed ex eo 
 dictum, quod iuuenes, qui nudi exercebantur in campo, 
 pudenda operiebant; unde qui ita succincti sunt, campestratos 
 uulgus appellat. Quod itaque aduersus damnatam culpa 
 inoboedientiae uoluntatem libido inoboedienter mouebat, uerecundia 
 pudenter tegebat. Ex hoc omnes gentes, quoniam ab 
 illa stirpe procreatae sunt, usque adeo tenent insitum pudenda 
 uelare, ut quidam barbari illas corporis partes nec in balneis 
 nudas habeant, sed cum earum tegimentis lauent. Per opacas 
 quoque Indiae solitudines, cum quidam nudi philosophentur, 
 unde gymnosophistae nominantur, adhibent tamen genitalibus 
 tegmina, quibus per cetera membrorum carent.

CAPUT XVIII. 
 
 De pudore concubitus non solum uulgaris, sed etiam coniugalis. 
 
 Opus uero ipsum, quod libidine tali peragitur, non solum 
 in quibusque stupris, ubi latebrae ad subterfugienda humana 
 iudicia requiruntur, uerum etiam in usu scortorum, quam 
 terrena ciuitas licitam turpitudinem fecit, quamuis id agatur,

 
 
 
 quod eius ciuitatis nulla lex uindicat, deuitat tamen publicum 
 etiam permissa adque inpunita libido conspectum, et uerecundia 
 naturali habent prouisum lupanaria ipsa secretum 
 faciliusque potuit inpudicitia non habere uincla prohibitionis, 
 quam inpudentia remouere latibula illius foeditatis. Sed hanc 
 etiam ipsi turpes turpitudinem uocant, cuius licet sint amatores, 
 ostentatores esse non audent. Quid? concubitus coniugalis, 
 qui secundum matrimonialium praescripta tabularum 
 procreandorum fit causa liberorum, nonne et ipse quamquam 
 sit licitus et honestus, remotum ab arbitris cubile conquirit? 
 Nonne omnes famulos adque ipsos etiam paranymphos et 
 quoscumque ingredi quaelibet necessitudo permiserat, ante 
 mittit foras, quam uel blandiri coniux coniugi incipiat? Et 
 quoniam, sicut ait etiam quidam \'Romani maximus auctor 
 eloquii\', omnia recte facta in luce se conlocari uolunt, id est 
 adpetunt sciri: hoc recte factum sic adpetit sciri, ut tamen 
 erubescat uideri. Quis enim nescit, ut filii procreentur, quid 
 inter se coniuges agant? quando quidem ut id agatur, tanta 
 celebritate ducuntur uxores; et tamen cum agitur, unde filii 
 nascantur, nec ipsi filii, si qui inde iam nati sunt, testes 
 fieri permittuntur. Sic enim hoc recte factum ad sui notitiam 
 lucem adpetit animorum, ut tamen refugiat oculorum. Unde 
 hoc, nisi quia sic geritur quod deceat ex natura, ut etiam 
 quod pudeat comitetur ex poena?

CAPUT XVIIII. 
 
 Quod partes irae adque libidinis, quae in homine tam uitiose mouentur, ut eas necesse sit frenis sapientiae cohiberi, in illa ante peccatum naturae sanitate non fuerint. 
 
 Hinc est quod et illi philosophi, qui ueritati propius accesserunt, 
 iram adque libidinem uitiosas animi partes esse confessi 
 sunt, eo quod turbide adque inordinate mouerentur ad 
 ea etiam, quae sapientia perpetrari uetat, ac per hoc opus 
 habere moderatrice mente adque ratione. Quam partem animi 
 tertiam uelut in arce quadam ad istas regendas perhibent 
 conlocatam, ut illa imperante, istis seruientibus possit in 
 homine iustitia ex omni animi parte seruari. Hae igitur partes, 
 quas et in homine sapiente ac temperante fatentur esse uitiosas, 
 ut eas ab his rebus, ad quas iniuste mouentur, mens 
 conpescendo et cohibendo refrenet ac reuocet adque ad ea 
 permittat, quae sapientiae lege concessa sunt (sicut iram ad 
 exercendam iustam cohercitionem, sicut libidinem ad propagandae 
 prolis officium) — hae, inquam, partes in paradiso 
 ante peccatum uitiosae non erant. Non enim contra rectam 
 uoluntatem ad aliquid mouebantur, unde necesse esset eas 
 rationis tamquam frenis regentibus abstinere. Nam quod nunc 
 ita mouentur et ab eis, qui temperanter et iuste et pie uiuunt, 
 alias facilius, alias difficilius, tamen cohibendo et repugnando 
 modificantur, non est utique sanitas ex natura, sed languor 
 ex culpa. Quod autem irae opera aliarumque adfectionum in 
 quibusque dictis adque factis non sic abscondit uerecundia, 
 ut opera libidinis, quae fiunt genitalibus membris, quid

 
 
 
 causae est, nisi quia in ceteris membra corporis non ipsae adfectiones, 
 sed, cum eis consenserit, uoluntas mouet, quae in 
 usu eorum omnino dominatur? Nam quisquis uerbum emittit 
 iratus uel etiam quemquam percutit, non posset hoc facere, 
 nisi lingua et manus iubente quodam modo uoluntate mouerentur; 
 quae membra, etiam cum ira nulla est, mouentur 
 eadem uoluntate. At uero genitales corporis partes ita libido 
 suo iuri quodam modo mancipauit, ut moueri non ualeant, 
 si ipsa defuerit et nisi ipsa uel ultro uel excitata surrexerit. 
 Hoc est quod pudet, hoc est quod intuentium oculos erubescendo 
 deuitat; magisque fert homo spectantium multitudinem, 
 quando iniuste irascitur homini, quam uel unius aspectum 
 et quando iuste miscetur uxori.

CAPUT XX. 
 
 De uanissima turpitudine Cynicorum. 
 
 Hoc illi canini philosophi, hoc est Cynici, non uiderunt, 
 proferentes contra humanam uerecundiam quid aliud quam 
 caninam, hoc est inmundam inpudentemque sententiam? ut 
 scilicet, quoniam iustum est quod fit in uxore, palam non 
 pudeat id agere nec in uico aut platea qualibet coniugalem 
 concubitum deuitare. Vicit tamen pudor naturalis opinionem 
 huius erroris. Nam etsi perhibent, hoc aliquando gloriabundum 
 fecisse Diogenem, ita putantem sectam suam nobiliorem 
 futuram, si in hominum memoria insignior eius inpudentia 
 figeretur, postea tamen a Cynicis fieri cessatum est, plusque 
 ualuit pudor, ut erubescerent homines hominibus, quam error, 
 ut homines canibus esse similes adfectarent. Unde et illum 
 uel illos, qui hoc fecisse referuntur, potius arbitror concumbentium 
 motus dedisse oculis hominum nescientium quid sub 
 pallio gereretur, quam humano premente conspectu potuisse

 
 
 
 illam peragi uoluptatem. Ibi enim philosophi non erubescebant 
 uideri se uelle concumbere, ubi libido ipsa erubesceret 
 surgere. Et nunc uidemus adhuc esse philosophos Cynicos; 
 hi enim sunt, qui non solum amiciuntur pallio, uerum etiam 
 clauam ferunt; nemo tamen eorum audet hoc facere, quod si 
 aliqui ausi essent, ut non dicam ictibus lapidantium, certe 
 conspuentium saliuis obruerentur. Pudet igitur huius libidinis 
 humanam sine ulla dubitatione naturam, et merito pudet. In 
 eius quippe inoboedientia, quae genitalia corporis membra 
 solis suis motibus subdidit et potestati uoluntatis eripuit, 
 satis ostenditur, quid sit hominis illi primae inoboedientiae 
 retributum; quod in ea parte maxime oportuit apparere, qua 
 generatur ipsa natura, quae illo primo et magno in deterius 
 est mutata peccato; a cuius nexu nullus eruitur, nisi id 
 quod, cum omnes in uno essent, in communem perniciem 
 perpetratum est et Dei iustitia uindicatum, Dei gratia in 
 singulis expietur.

CAPUT XXI. 
 
 De benedictione multiplicandae fecunditatis humanae ante peccatum data, quam praeuaricatio non ademerit et cui libidinis morbus accesserit. 
 
 Absit itaque, ut credamus illos coniuges in paradiso constitutos 
 per hanc libidinem, de qua erubescendo eadem membra 
 texerunt, inpleturos fuisse quod in sua benedictione 
 Deus dixit: Crescite et multiplicamini et replete 
 terram. Post peccatum quippe orta est haec libido; post 
 peccatum eam natura non inpudens amissa potestate, cui 
 corpus ex omni parte seruiebat, sensit adtendit, erubuit

 

 
 
 
 ciuitate. Illa uero benedictio nuptiarum, ut coniugati crescerent 
 et multiplicarentur et inplerent terram, quamuis et in delinquentibus 
 manserit, tamen antequam delinquerent data est, 
 ut cognosceretur procreationem filiorum ad gloriam conubii. 
 non ad poenam pertinere peccati. Sed nunc homines, profecto 
 illius quae in paradiso fuit felicitatis ignari, nisi per hoc, 
 quod experti sunt, id est per libidinem, de qua uidemus 
 etiam ipsam honestatem erubescere nuptiarum, non potuisse 
 gigni filios opinantur, alii scripturas diuinas, ubi legitur post 
 peccatum puduisse nuditatis et pudenda esse contecta, prorsus 
 non accipientes, sed infideliter inridentes; alii uero quamuis 
 eas accipiant et honorent, illud tamen quod dictum est: 
 Crescite et multiplicamini, non secundum carnalem 
 fecunditatem uolunt intellegi, quia et secundum animam 
 legitur tale aliquid dictum: Multiplicabis me in anima 
 mea in uirtute, ut id, quod in genesi sequitur: Et inplete 
 terram et dominamini eius, terram intellegant 
 carnem, quam praesentia sua inplet anima eiusque maxime 
 dominatur, cum in uirtute multiplicatur; carnales autem fetus 
 sine libidine, quae post peccatum exorta inspecta, confusa uelata 
 est, nec tunc nasci potuisse, sicut neque nunc possunt, nec 
 in paradiso futuros fuisse, sed foris, sicut et factum est. 
 Nam postea quam inde dimissi sunt, ad gignendos filios 
 coierunt eosque genuerunt.

CAPUT XXII. 
 
 De copula coniugali a Deo primitus instituta adque benedicta. 
 
 Nos autem nullo modo dubitamus secundum benedictionem 
 Dei crescere et multiplicari et inplere terram donum esse

 

 
 
 
 nuptiarum, quas Deus ante peccatum hominis ab initio constituit, 
 creando masculum et feminam, qui sexus euidens 
 utique in carne est. Huic quippe operi Dei etiam benedictio 
 ipsa subiuncta est. Nam cum scriptura dixisset: Masculum 
 et feminam fecit eos, continuo subdidit: Et benedixit 
 eos Deus dicens: Crescite et multiplicamini et inplete 
 terram et dominamini eius, et cetera. Quae omnia 
 quamquam non inconuenienter possint etiam ad intellectum 
 spiritalem referri, masculum tamen et feminam non sicut 
 simile aliquid etiam in homine uno intellegi potest, quia 
 uidelicet in eo aliud est quod regit, aliud quod regitur; 
 sed sicut euidentissime apparet in diuersi sexus corporibus, 
 masculum et feminam ita creatos, ut prolem generando 
 crescerent et multiplicarentur et inplerent terram, magnae 
 absurditatis est reluctari. Neque enim de spiritu qui imperat 
 et carne quae obtemperat, aut de animo rationali qui regit 
 et inrationali cupiditate quae regitur, aut de uirtute contemplatiua 
 quae excellit et de actiua quae subditur, aut 
 de intellectu mentis et sensu corporis, sed aperte de uinculo 
 coniugali, quo inuicem sibi uterque sexus obstringitur, Dominus 
 interrogatus utrum liceret quacumque causa dimittere 
 uxorem, quoniam propter duritiam cordis Israelitarum Moyses 
 dari permisit libellum repudii, respondit adque ait: Non legistis, 
 quia, qui fecit ab initio, masculum et feminam 
 fecit eos et dixit: Propter hoc dimittet homo patrem 
 et matrem et adhaerebit uxori suae, et erunt duo in 
 carne una? Itaque iam non sunt duo, sed una caro. 
 Quod ergo Deus coniunxit, homo non separet. Certum 
 est igitur masculum et feminam ita primitus institutos, ut 
 nunc homines duos diuersi sexus uidemus et nouimus, unum 
 autem dici uel propter coniunctionem uel propter originem

 

 
 
 
 feminae, quae de masculi latere creata est. Nam et apostolus 
 per hoc primum, quod Deo instituente praecessit, exemplum 
 singulos quosque admonet, ut uiri uxores suas diligant.

CAPUT XXIII. 
 
 an etiam in paradiso generandum fuisset, si nemo peccasset, uel utrum contra aestum libidinis pugnatura illic fuisset ratio castitatis. 
 
 Quisquis autem dicit non fuisse coituros nec generaturos, 
 nisi peccassent, quid dicit, nisi propter numerositatem sanctorum 
 necessarium hominis fuisse peccatum? Si enim non 
 peccando soli remanerent, quia, sicut putant, nisi peccassent, 
 generare non possent: profecto ut non soli duo iusti homines 
 possent esse, sed multi, necessarium peccatum fuit. Quod si 
 credere absurdum est, illud potius est credendum, quod sanctorum 
 numerus quantus conplendae illi sufficit beatissimae 
 ciuitati, tantus existeret, etsi nemo peccasset, quantus nunc 
 per Dei gratiam de multitudine colligitur peccatorum, quo 
 usque filii saeculi huius generant et generantur. 
 
 Et ideo illae nuptiae dignae felicitate paradisi, si peccatum 
 non fuisset, et diligendam prolem gignerent et pudendam libidinem 
 non haberent. Sed quo modo id fieri posset, nunc non 
 est quo demonstretur exemplo. Nec ideo tamen incredibile 
 debet uideri etiam illud unum sine ista libidine uoluntati 
 potuisse seruire, cui tot membra nunc seruiunt. An uero 
 manus et pedes mouemus, cum uolumus, ad ea quae his 
 membris agenda sunt, sine ullo renisu, tanta facilitate, quanta 
 et in nobis et in aliis uidemus, maxime in artificibus

 

 
 
 
 quorumque operum corporalium, ubi ad exercendam infirmiorem 
 tardioremque naturam agilior accessit industria; et non credimus 
 ad opus generationis filiorum, si libido non fuisset, 
 quae peccato inoboedientiae retributa est, oboedienter hominibus 
 ad uoluntatis nutum similiter ut cetera potuisse illa 
 membra seruire? Nonne Cicero in libris de re publica, cum 
 de imperiorum differentia disputaret et huius rei similitudinem 
 ex natura hominis adsumeret, ut filiis dixit imperari corporis 
 membris propter oboediendi facilitatem; uitiosas uero animi 
 partes ut seruos asperiore imperio coherceri? Et utique ordine 
 naturali animus anteponitur corpori, et tamen ipse animus 
 imperat corpori facilius quam sibi. Verum tamen haec libido, 
 de qua nunc disserimus, eo magis erubescenda extitit, quod 
 animus in ea nec sibi efficaciter imperat, ut omnino non 
 libeat, nec omni modo corpori, ut pudenda membra uoluntas 
 potius quam libido commoueat; quod si ita esset, pudenda 
 non essent. Nunc uero pudet animum resisti sibi a corpore, 
 quod ei natura inferiore subiectum est. In aliis quippe adfectionibus 
 cum sibi resistit, ideo minus pudet, quia, cum a 
 se ipso uincitur, ipse se uincit; etsi inordinate adque uitiose, 
 quia ex his partibus, quae rationi subici debent, tamen a 
 partibus suis ac per hoc, ut dictum est, a se ipso uincitur. 
 Nam cum ordinate se animus uincit, ut inrationabiles motus 
 eius menti rationique subdantur, si tamen et illa Deo subdita 
 est, laudis adque uirtutis est. Minus tamen pudet, cum sibi 
 animus ex uitiosis suis partibus non obtemperat, quam cum 
 ei corpus, quod alterum ab illo est adque infra illum est et 
 cuius sine illo natura non uiuit, uolenti iubentique non cedit. 
 
 Sed cum alia membra retinentur uoluntatis imperio, sine 
 quibus illa, quae contra uoluntatem libidine concitantur, id

 

 
 
 
 quod adpetunt inplere non possunt, pudicitia custoditur, non 
 amissa, sed non permissa delectatione peccati. Hunc renisum, 
 hanc repugnantiam, hanc uoluntatis et libidinis rixam uel 
 certe ad uoluntatis sufficientiam libidinis indigentiam procul 
 dubio, nisi culpabilis inoboedientia poenali inoboedientia 
 plecteretur, in paradiso nuptiae non haberent, sed uoluntati 
 membra, ut cetera, ita cuncta seruirent. Ita genitale aruum 
 uas in hoc opus creatum seminaret, ut nunc terram manus, 
 et quod modo de hac re nobis uolentibus diligentius disputare 
 uerecundia resistit et conpellit ueniam honore praefato a 
 pudicis auribus poscere, quur id fieret nulla causa esset, sed 
 in omnia, quae de huius modi membris sensum cogitantis 
 adtingerent, sine ullo timore obscenitatis liber sermo ferretur. 
 nec ipsa uerba essent, quae uocarentur obscena, sed quidquid 
 inde diceretur, tam honestum esset, quam de aliis cum 
 loquimur corporis partibus. Quisquis ergo ad has litteras 
 inpudicus accedit, culpam refugiat, non naturam; facta denotet 
 suae turpitudinis, non uerba nostrae necessitatis; in quibus 
 mihi facillime pudicus et religiosus lector uel auditor 
 ignoscit, donec infidelitatem refellam, non de fide rerum inexpertarum, 
 sed de sensu expertarum argumentantem. Legit 
 enim haec sine offensione, qui non exhorret apostolum horrenda 
 feminarum flagitia reprehendentem, quae inmutauerunt 
 naturalem usum in eum usum, qui est contra 
 naturam, praecipue quia nos non damnabilem obscenitatem 
 nunc, sicut ille, commemoramus adque reprehendimus, sed 
 in explicandis, quantum possumus, humanae generationis 
 effectibus uerba tamen, sicut ille, obscena uitamus.

CAPUT XXIIII. 
 
 Quod insontes homines et merito oboedientiae in paradiso permanentes ita genitalibus membris usuri fuissent ad generationem prolis, sicut ceteris ad arbitrium uoluntatis. 
 
 Seminaret igitur prolem uir, susciperet femina genitalibus 
 membris, quando id opus esset et quantum opus esset, uoluntate 
 motis, non libidine concitatis. Neque enim ea sola membra 
 mouemus ad nutum, quae conpactis articulata sunt ossibus, 
 sicut manus et pedes et digitos, uerum etiam illa, quae 
 mollibus remissa sunt neruis, cum uolumus, mouemus agitando 
 et porrigendo producimus et torquendo flectimus et 
 constringendo duramus, sicut ea sunt, quae in ore ac facie, 
 quantum potest, uoluntas mouet. Pulmones denique ipsi 
 omnium, nisi medullarum, mollissimi uiscerum et ob hoc 
 antro pectoris communiti, ad spiritum ducendum ac remittendum 
 uocemque emittendam seu modificandam, sicut folles 
 fabrorum uel organorum, flantis, respirantis, loquentis, clamantis, 
 cantantis seruiunt uoluntati. Omitto quod animalibus 
 quibusdam naturaliter inditum est, ut tegmen, quo corpus 
 omne uestitur, si quid in quocumque loco eius senserint 
 abigendum, ibi tantum moueant, ubi sentiunt, nec solum 
 insidentes muscas, uerum etiam haerentes hastas cutis tremore 
 discutiant. Numquid quia id non potest homo, ideo 
 Creator quibus uoluit animantibus donare non potuit? Sic 
 ergo et ipse homo potuit oboedientiam etiam inferiorum 
 habere membrorum, quam sua inoboedientia perdidit. Neque 
 enim Deo difficile fuit sic illum condere, ut in eius carne 
 etiam illud non nisi eius uoluntate moueretur, quod nunc 
 nisi libidine non mouetur.

 
 
 
 
 
 Nam et hominum quorundam naturas nouimus multum 
 ceteris dispares et ipsa raritate mirabiles nonnulla ut uolunt 
 de corpore facientium, quae alii nullo modo possunt et audita 
 uix credunt. Sunt enim, qui et aures moueant uel singulas 
 uel ambas simul. Sunt qui totam caesariem capite inmoto, 
 quantum capilli occupant, deponunt ad frontem reuocantque 
 cum uolunt. Sunt qui eorum quae uoratterint incredibiliter 
 plurima et uaria paululum praecordiis contrectatis tamquam 
 de sacculo quod placuerit integerimum proferunt. Quidam 
 uoces auium pecorumque et aliorum quorumlibet hominum 
 sic imitantur adque exprimunt, ut, nisi uideantur, discerni 
 omnino non possint. Nonnulli ab imo sine putore ullo ita 
 numerosos pro arbitrio sonitus edunt, ut ex illa etiam parte 
 cantare uideantur. Ipse sum expertus sudare hominem solere, 
 cum uellet. Notum est quosdam flere, cum uolunt, adque 
 ubertim lacrimas fundere. Iam illud multo est incredibilius, 
 quod plerique fratres memoria recentissima experti sunt. Presbyter 
 fuit quidam Restitutus nomine ifl paroecia Calamensis 
 ecclesiae. Quando ei placebat (rogabatur autem ut hoc faceret 
 ab eis, qui rem mirabilem coram scire cupiebant), ad imitatas 
 quasi lamentantis cuiuslibet hominis uoces ita se auferebat 
 a sensibus et iacebat simillimus mortuo, ut non solum 
 uellicantes adque pungentes minime sentiret, sed aliquando 
 etiam igne ureretur admoto sine ullo doloris sensu nisi postmodum 
 ex uulnere; non autem obnitendo, sed non sentiendo 
 non mouere corpus eo probabatur, quod tamquam in defuncto 
 nullus inueniebatur anhelitus; hominum tamen uoces, si - clarius 
 loquerentur, tamquam de longinquo se audire postea 
 referebat. Cum itaque corpus etiam nunc quibusdam, licet

 

 
 
 
 in carne corruptibili hanc aerumnosam ducentibus uitam, ita 
 in plerisque motionibus et adfectionibus extra usitatum naturae 
 modum mirabiliter seruiat: quid causae est, ut non credamus 
 ante inoboedientiae peccatum corruptionisque supplicium ad 
 propagandam prolem sine ulla libidine seruire uoluntati humanae 
 humana membra potuisse? Donatus est itaque homo sibi, 
 quia deseruit Deum placendo sibi, et non oboediens Deo non 
 potuit oboedire nec sibi. Hinc euidentior miseria, qua homo 
 non uiuit ut uult. Nam si ut uellet uiueret, beatum se putaret; 
 sed nec sic tamen esset, si turpiter uiueret.

CAPUT XXV. 
 
 De uera beatitudine, quam temporalis uita non obtinet. 
 
 Quamquam si diligentius adtendamus, nisi beatus non uiuit 
 ut uult, et nullus beatus nisi iustus. Sed etiam ipse iustus 
 non uiuet ut uult, nisi eo peruenerit, ubi mori falli offendi 
 omnino non possit eique sit certum ita semper futurum. Hoc 
 enim natura expetit, nec plene adque perfecte beata erit nisi 
 adepta quod expetit. Nunc uero quis hominum potest ut uult 
 uiuere, quando ipsum uiuere non est in potestate? Viuere 
 enim uult, mori cogitur. Quo modo ergo uiuit ut uult, qui 
 non uiuit quamdiu uult? Quod si mori uoluerit, quo modo 
 potest ut uult uiuere, qui non uult uiuere? Et si ideo mori 
 uelit, non quo nolit uiuere, sed ut post mortem melius uiuat: 
 nondum ergo ut uult uiuit, sed cum ad id quod uult moriendo 
 peruenerit. Verum ecce uiuat ut uult, quoniam sibi 
 extorsit sibique imperauit non uelle quod non potest, adque 
 hoc uelle quod potest, sicut ait Terentius: 

 
 Quoniam non potest id fieri quod uis, 
 Id uelis quod possis: 
 



 

 
 
 
 num ideo beatus est, quia patienter miser est? Beata quippe 
 uita si non amatur, non habetur. Porro si amatur et habetur, 
 ceteris omnibus rebus excellentius necesse est ametur, quoniam 
 propter hanc amandum est quidquid aliud amatur. Porro 
 si tantum amatur, quantum amari digna est (non enim beatus 
 est, a quo ipsa beata uita non amatur ut digna est): fieri 
 non potest, ut eam, qui sic amat, non aeternam uelit. Tunc 
 igitur beata erit, quando aeterna erit. -

CAPUT XXVI. 
 
 Quod felicitas in paradiso uiuentium sine erubescendo adpetitu generandi officium credenda sit inplere potuisse. 
 
 Viuebat itaque homo in paradiso sicut uolebat, quamdiu 
 hoc uolebat quod Deus iusserat; uiuebat fruens Deo, ex quo 
 bono erat bonus; uiuebat sine ulla egestate, ita semper uiuere 
 habens in potestate. Cibus aderat ne esuriret, potus ne 
 sitiret, lignum uitae ne illum senecta dissolueret. Nihil corruptionis 
 in corpore uel ex corpore ullas molestias ullis eius 
 sensibus ingerebat. Nullus intrinsecus morbus, nullus ictus 
 metuebatur extrinsecus. Summa in carne sanitas, in animo 
 tota tranquillitas. Sicut in paradiso nullus aestus aut frigus, 
 sic in eius habitatore nulla ex cupiditate uel timore accidebat 
 bonae uoluntatis offensio. Nihil omnino triste, nihil erat inaniter 
 laetum. Gaudium uerum perpetuabatur ex Deo, in quem 
 flagrabat caritas de corde puro et conscientia bona et 
 fide non ficta, adque inter se coniugum fida ex honesto 
 amore societas, concors mentis corporisque uigilia et mandati 
 sine labore custodia. Non lassitudo fatigabat otiosum, non

 

 
 
 
 somnus premebat inuitum. In tanta facilitate rerum et felicitate 
 hominum absit ut suspicemur non potuisse prolem seri 
 sine libidinis morbo, sed eo uoluntatis nutu mouerentur 
 membra illa quo cetera, et sine ardoris inlecebroso stimulo 
 cum tranquillitate animi et corporis nulla corruptione integritatis 
 infunderetur gremio maritus uxoris. Neque enim quia 
 experientia probari non potest, ideo credendum non est, quando 
 illas corporis partes non ageret turbidus calor, sed spontanea 
 potestas, sicut opus esset, adhiberet, ita tunc potuisse 
 utero coniugis salua integritate feminei genitalis uirile semen 
 inmitti, sicut nunc potest eadem integritate salua ex utero 
 uirginis fluxus menstrui cruoris emitti. Eadem quippe uia 
 posset illud inici, qua hoc potest eici. Ut enim ad pariendum 
 non doloris gemitus, sed maturitatis inpulsus feminea uiscera 
 relaxaret, sic ad fetandum et concipiendum non libidinis 
 adpetitus, sed uoluntarius usus naturam utramque coniungeret. 
 De rebus loquimur nunc pudendis et ideo, quamuis, 
 antequam earum puderet, quales esse potuissent coniciamus 
 ut possumus, tamen necesse est, ut nostra disputatio magis 
 frenetur ea, quae nos reuocat, uerecundia, quam eloquentia, 
 quae nobis parum subpetit, adiuuetur. Nam cum id quod dico nec 
 ipsi experti fuerint, qui experiri potuerunt (quoniam praeoccupante 
 peccato exilium de paradiso ante meruerunt, quam 
 sibi in opere serendae propaginis tranquillo arbitrio conuenirent), 
 quo modo nunc, cum ista commemorantur, sensibus 
 occurrit humanis nisi experientia libidinis turbidae, non coniectura 
 placidae uoluntatis? Hinc est quod inpedit loquentem 
 pudor, etsi non deficiat ratio cogitantem. Verum tamen urnnipotenti 
 Deo, summo ac summe bono creatori omnium naturarum, 
 uoluntatum autem bonarum adiutori et remuneratori.

 
 
 
 malarum autem relictori et damnatori, utrarumque ordinatori, 
 non defuit utique consilium, quo certum numerum ciuium in 
 sua sapientia praedestinatum etiam ex damnato genere humano 
 suae ciuitatis inpleret, non eos iam meritis, quando quidem 
 uniuersa massa tamquam in uitiata radice damnata est, sed 
 gratia discernens et liberatis non solum de ipsis, uerum etiam 
 de non liberatis, quid eis largiatur, ostendens. Non enim 
 debita, sed gratuita bonitate tunc se quisque agnoscit erutum 
 malis, cum ab eorum hominum consortio fit inmunis, cum 
 quibus illi iusta esset poena communis. Quur ergo non crearet 
 Deus, quos peccaturos esse praesciuit, quando quidem in 
 eis et ex eis, et quid eorum culpa mereretur, et quid sua 
 gratia donaretur, posset ostendere, nec sub illo creatore ac 
 dispositore peruersa inordinatio delinquentium rectum peruerteret 
 ordinem rerum?

CAPUT XXVII. 
 
 De peccatoribus, et angelis et hominibus, quorum peruersitas non perturbat prouidentiam. 
 
 Proinde peccatores, et angeli et homines, nihil agunt, quo 
 inpediantur magna opera Domini, exquisita in omnes 
 uoluntates eius, quoniam qui prouidenter adque omnipotenter 
 sua cuique distribuit, non solum bonis, uerum etiam 
 malis bene uti nouit. Ac per hoc propter meritum primae 
 malae uoluntatis ita damnato adque obdurato angelo malo, 
 ut iam bonam uoluntatem ulterius non haberet, bene utens 
 Deus quur non permitteret, ut ab illo primus homo, qui 
 rectus, hoc est bonae uoluntatis, creatus fuerat, tentaretur? 
 Quando quidem sic erat institutus, ut, si de adiutorio Dei

 

 
 
 
 fideret bonus homo, malum angelum uinceret; si autem 
 creatorem adque adiutorem Deum superbe sibi placendo de- 
 \' sereret, uinceretur; meritum bonum habens in adiuta diuinitus 
 uoluntate recta, malum uero in deserente Deum uoluntate 
 peruersa. Quia et ipsum fidere de adiutorio Dei non quidem 
 posset sine adiutorio Dei, nec tamen ideo ab his diuinae 
 gratiae beneficiis sibi placendo recedere non habebat in potestate. 
 Nam sicut in hac carne uiuere sine adiumentis alimentorum 
 in potestate non est, non autem in ea uiuere in 
 potestate est, quod faciunt qui se ipsos necant: ita bene 
 uiuere sine adiutorio Dei etiam in paradiso non erat in potestate; 
 erat autem in potestate male uiuere, sed beatitudine 
 non permansura et poena iustissima secutura. Cum igitur 
 huius futuri casus humani Deus non esset ignarus, quur eum 
 non sineret inuidi angeli malignitate tentari? nullo modo 
 quidem quod uinceretur incertus, sed nihilo minus praescius 
 quod ab eius semine adiuto sua gratia idem ipse diabolus 
 fuerat sanctorum gloria maiore uincendus. Ita factum est, ut 
 nec Deum aliquid futurorum lateret, nec praesciendo quemquam 
 peccare conpelleret et, quid interesset inter propriam 
 cuiusque praesumtionem et suam tuitionem, angelicae et humanae 
 rationali creaturae consequenti experientia demonstraret. 
 Quis enim audeat credere aut dicere, ut neque angelus neque 
 homo caderet, in Dei potestate non fuisse? Sed hoc eorum 
 potestati maluit non auferre adque ita, et quantum mali eorum 
 superbia et quantum boni sua gratia ualeret, ostendere. 
 
 
 .CAPUT XXVIII. 
 
 
 De qualitate duarum ciuitatum, terrenae adque caelestis. 
 
 Fecerunt itaque ciuitates duas amores duo, terrenam scilicet 
 amor sui usque ad contemtum Dei, caelestem uero amor

 
 
 
 Dei usque ad contemtum sui. Denique illa in se ipsa, haec 
 in Domino gloriatur. Illa enim quaerit ab hominibus gloriam; 
 huic autem Deus conscientiae testis maxima est gloria. Illa 
 in gloria sua exaltat caput suum; haec dicit Deo suo: Gloria 
 mea et exaltans caput meum. Illi in principibus eius 
 uel in eis quas subiugat nationibus dominandi libido dominatur; 
 in hac seruiunt inuicem in caritate et praepositi consulendo 
 et subditi obtemperando. Illa in suis potentibus 
 diligit uirtutem suam; haec dicit Deo suo: Diligam te, 
 Domine, uirtus mea. Ideoque in illa sapientes eius secundum 
 hominem uiuentes aut corporis aut animi sui bona aut 
 utriusque sectati sunt, aut qui potuerunt cognoscere Deum, 
 non ut Deum honorauerunt aut gratias egerunt, sed 
 euanuerunt in cogitationibus suis, et obscuratum est 
 insipiens cor eorum; dicentes se esse sapientes (id 
 est dominante sibi superbia in sua sapientia sese extollentes) 
 stulti facti sunt et inmutauerunt gloriam incorruptibilis 
 Dei in similitudinem imaginis corruptibilis 
 hominis et uolucrum et quadrupedum et serpentium 
 (ad huiusce modi enim simulacra adoranda uel duces populorum 
 uel sectatores fuerunt), et coluerunt adque seruierunt 
 creaturae potius quam Creatori, qui est benedictus 
 in saecula; in hac autem nulla est hominis sapientia 
 nisi pietas, qua recte colitur uerus Deus, id expectans 
 praemium in societate sanctorum non solum hominum, uerum 
 etiam angelorum, ut sit Deus omnia in omnibus.

De duobus ordinibus generationis humanae in diuersos fines ab initio procurrentis. 
 
 De felicitate paradisi uel de ipso paradiso et de uita ibi 
 primorum hominum eorumque peccato adque supplicio multi 
 multa senserunt, multa dixerunt, multa litteris mandauerunt. 
 Nos quoque secundum scripturas sanctas uel quod in eis 
 legimus uel quod ex eis intellegere potuimus earum congruentes 
 auctoritati de his rebus in superioribus libris diximus. 
 Enucleatius autem si ista quaerantur, multiplices adque multimodas 
 pariunt disputationes, quae pluribus intexendae sint 
 uoluminibus, quam hoc opus tempusque deposcit, quod non 
 ita largum habemus, ut in omnibus, quae possunt requirere 
 otiosi et scrupulosi, paratiores ad interrogandum quam capaciores 
 ad intellegendum, nos oporteat inmorari. Arbitror tamen 
 satis nos iam fecisse magnis et difficillimis quaestionibus de 
 initio uel mundi uel animae uel ipsius generis humani, quod 
 in duo genera distribuimus, unum eorum, qui secundum hominem, 
 alterum eorum, qui secundum Deum uiuunt; quas 
 etiam mystice appellamus ciuitates duas, hoc est duas societates 
 hominum, quarum est una quae praedestinata est in 
 aeternum regnare cum Deo, altera aeternum supplicium 
 subire cum diabolo. Sed iste finis est earum, de quo post 
 loquendum est. Nunc autem quoniam de exortu earum siue 
 in angelis, quorum numerus ignoratur a nobis, siue in duobus 
 primis hominibus satis dictum est, iam mihi uidetur 
 earum adgrediendus excursus, ex quo illi duo generare coeperunt, 
 donec homines generare cessabunt. Hoc enim uniuerso 
 tempus siue saeculum, in quo cedunt morientes

 
 
 
 succeduntque nascentes, istarum duarum ciuitatum, de quibus 
 disputamus, excursus est. 
 
 Natus est igitur prior Cain ex illis duobus generis humani 
 parentibus, pertinens ad hominum ciuitatem, posterior Abel, 
 ad ciuitatem Dei. Sicut enim in uno homine, quod dixit 
 apostolus, experimur, quia non primum quod spiritale 
 est, sed quod animale, postea spiritale (unde unusquisque, 
 quoniam ex damnata propagine exoritur, primo sit 
 necesse est ex Adam malus adque carnalis; quod si in Christum 
 renascendo profecerit, post erit bonus et spiritalis): sic 
 in uniuerso genere humano, cum primum duae istae coeperunt 
 nascendo adque moriendo procurrere ciuitates, prior est natus 
 ciuis huius saeculi, posterius autem isto peregrinus in saeculo 
 et pertinens ad ciuitatem Dei, gratia praedestinatus gratia 
 electus, gratia peregrinus deorsum gratia cinis sursum. Nam 
 quantum ad ipsum adtinet, ex eadem massa oritur, quae originaliter 
 est tota damnata; sed tamquam figulus Deus (hanc 
 enim similitudinem non inpudenter, sed prudenter introducit 
 apostolus) ex eadem massa fecit aliud uas in honorem, aliud 
 in contumeliam. Prius autem factum est uas in contumeliam, 
 post uero alterum in honorem, quia et in ipso uno, sicut iam 
 dixi, homine prius est reprobum, unde necesse est incipiamus 
 et ubi non est necesse ut remaneamus, posterius uero probum, 
 quo proficientes ueniamus et quo peruenientes maneamus. 
 Proinde non quidem omnis homo malus erit bonus, nemo 
 tamen erit bonus qui non erat malus; sed quanto quisque 
 citius mutatur in melius, hoc in se facit nominari quod 
 adprehendit celerius, et posteriore cooperit uocabulum prius. 
 Scriptum est itaque de Cain, quod condiderit ciuitatem; Abel 
 antem tamquam peregrinus non condidit. Superna est enim

 

 
 
 
 sanctorum ciuitas, quamuis hic pariat ciues, in quibus peregrinatur, 
 donec regni eius tempus adueniat, cum congregatura 
 est omnes in suis corporibus resurgentes, quando eis promis 
 sum dabitur regnum, ubi cum suo principe rege saeculorum 
 sine ullo temporis fine regnabunt.

CAPUT II. 
 
 De filiis carnis et filiis promissionis. 
 
 Umbra sane quaedam ciuitatis huius et imago prophetica 
 ei significandae potius quam praesentandae seruiuit in terris, 
 quo eam tempore demonstrari oportebat, et dicta est etiam 
 ipsa ciuitas sancta merito significantis imaginis, non expressae, 
 sicut futura est, ueritatis. De hac imagine seruiente et de 
 illa, quam significat, libera ciuitate sic apostolus ad Galatas 
 loquitur: Dicite mihi, inquit, sub lege uolentes esse 
 legem non audistis? Scriptum est enim, quod 
 Abraham duos filios habuit, unum de ancilla et 
 unum de libera. Sed ille quidem, qui de ancilla, 
 secundum carnem natus est; qui autem de libera, 
 per repromissionem; quae sunt in allegoria. Haec 
 enim sunt duo testamenta, unum quidem a monte 
 Sina in seruitutem generans, quod est Agar; Sina 
 enim mons est in Arabia, quae coniuncta est huic 
 quae nunc est Hierusalem; seruit enim cum filiis 
 suis. Quae autem sursum est Hierusalem. libera 
 est, quae est mater nostra. Scriptum est enim: 
 Laetare sterilis, quae non paris, erumpeetexclama , 
 quae non parturis; quoniam multi filii desertae, 
 magis quam eius quae habet uirum. Nos autem,

 

 
 
 
 fratres, secundum Isaac promissionis filii sumus. 
 Sed sicut tunc, qui secundum carnem natus fuerat, 
 persequebatur eum, qui secundum spiritum: ita 
 et nunc. Sed quid dicit scriptura? Eice ancillam 
 et filium eius; non enim heres erit filius ancillae 
 cum filio liberae. Nos autem, fratres, non sumus 
 ancillae filii, sed liberae, qua libertate Christus 
 nos liberauit. Haec forma intellegendi de apostolica auctoritate 
 descendens locum nobis aperit, quem ad modum scripturas 
 duorum testamentorum, ueteris et noui, accipere debeamus. 
 Pars enim quaedam terrenae ciuitatis imago caelestis 
 ciuitatis effecta est, non se significando, sed alteram, et ideo 
 seruiens. Non enim propter se ipsam, sed propter aliam 
 significandam est instituta, et praecedente alia significatione 
 et ipsa praefigurans praefigurata est. Namque Agar ancilla 
 Sarrae eiusque filius imago quaedam huius imaginis fuit; et 
 quoniam transiturae erant umbrae luce ueniente, ideo dixit 
 libera Sarra, quae significabat liberam ciuitatem, cui rursus 
 alio modo significandae etiam illa umbra seruiebat: Eice 
 ancillam et filium eius; non enim heres erit filius 
 ancillae cum filio meo Isaac, quod ait apostolus: Cum 
 filio liberae. Inuenimus ergo in terrena ciuitate duas 
 formas, unam suam praesentiam demonstrantem, alteram 
 caelesti ciuitati significandae sua praesentia seruientem. Parit 
 autem ciues terrenae ciuitatis peccato uitiata natura, caelestis 
 uero ciuitatis ciues parit a peccato naturam liberans gratia 
 unde illa uocantur uasa irae, ista uasa misericordiae. Significatum 
 est hoc etiam in duobus filiis Abrahae, quod unus 
 de ancilla, quae dicebatur Agar, secundum carnem natus est 
 Ismael , alter est autem de Sarra libera secundum repromissionem 
 natus Isaac. Uterque quidem de semine Abrahae;

 

 
 
 
 sed illum genuit demonstrans consuetudo naturam, illum uero 
 dedit promissio significans gratiam; ibi humanus usus ostenditur, 
 hic diuinum beneficium commendatur.

CAPUT III. 
 
 De sterilitate Sarrae, quam Dei gratia fecundauit. 
 
 Sarra quippe sterilis erat et desperatione prolis saltem de 
 ancilla sua concupiscens habere, quod de se ipsa non se 
 posse cernebat, dedit eam fetandam uiro, de quo parere uoluerat 
 nec potuerat. Exegit itaque etiam sic debitum de marito 
 utens iure suo in utero alieno. Natus est ergo Ismael, sicut 
 nascuntur homines, permixtione sexus utriusque, usitata lege 
 naturae. Ideo dictum est: Secundum carnem; non quod 
 ista beneficia Dei non sint aut non illa operetur Deus, cuius 
 opifex sapientia adtingit, sicut scriptum est, a fine usque 
 in finem fortiter et disponit omnia suauiter; sed 
 ubi significandum fuerat Dei donum, quod indebitum hominibus 
 gratia largiretur, sic oportuit dari filium, quem ad modum 
 naturae non debebatur excursibus. Negat enim natura 
 iam filios tali commixtioni maris et feminae, qualis esse 
 poterat Abrahae et Sarrae in illa iam aetate, etiam mulieris 
 accedente sterilitate, quae nec tunc parere potuit, quando 
 non aetas fecunditati, sed aetati fecunditas defuit. Quod ergo 
 naturae sic adfectae fructus posteritatis non debebatur, significat 
 quod natura generis humani peccato uitiata ac per hoc iure 
 damnata nihil uerae felicitatis in posterum merebatur. Recte 
 igitur significat Isaac, per repromissionem natus, filios gratiae, 
 ciues ciuitatis liberae, socios pacis aeternae, ubi sit non amor 
 propriae ac priuatae quodam modo uoluntatis, sed communi

 

 
 
 
 eodemque inimitabili bono gaudens adque ex multis unum 
 cor faciens, id est perfecte concors oboedientia caritatis.

CAPUT IIII. 
 
 De terrenae ciuitatis uel concertatione uel pace. 
 
 Terrena porro ciuitas, quae sempiterna non erit (neque 
 enim, cum extremo supplicio damnata fuerit, iam ciuitas 
 erit), hic habet bonum suum, cuius societate laetatur, qualis 
 esse de talibus laetitia rebus potest. Et quoniam non est tale 
 bonum, ut nullas angustias faciat amatoribus suis, ideo ciuitas 
 ista aduersus se ipsam plerumque diuiditur litigando, bellando 
 adque pugnando et aut mortiferas aut certe mortales 
 uictorias requirendo. Nam ex quacumque sui parte aduersus 
 alteram sui partem bellando surrexerit, quaerit esse uictrix 
 gentium, cum sit captiua uitiorum; et si quidem, cum uicerit, 
 superbius extollitur, etiam mortifera; si uero condicionem 
 cogitans casusque communes magis quae accidere possunt 
 aduersis angitur, quam eis quae prouenerunt secundis rebus 
 inflatur, tantummodo mortalis est ista uictoria. Neque enim 
 semper dominari poterit permanendo eis, quos potuerit subiugare 
 uincendo. Non autem recte dicitur ea bona non esse, 
 quae concupiscit haec ciuitas, quando est et ipsa in suo 
 humano genere melior. Concupiscit enim terrenam quandam 
 pro rebus infimis pacem; ad eam namque desiderat peruenire 
 bellando; quoniam si uicerit et qui resistat non fuerit, pax 
 erit, quam non habebant partes in uicem aduersantes et pro 
 bis rebus, quas simul habere non poterant, infelici egestate 
 certantes. Hanc pacem requirunt laboriosa bella, hanc adipiscitur 
 quae putatur gloriosa uictoria. Quando autem uincunt

 
 
 
 qui causa iustiore pugnabant, quis dubitet gratulandam esse 
 uictoriam et prouenisse optabilem pacem? Haec bona sunt 
 et sine dubio Dei dona. sunt. Sed si neglectis melioribus, 
 quae ad supernam pertinent ciuitatem, ubi erit uictoria in 
 aeterna et summa pace secura, bona ista sic concupiscuntur, 
 ut uel sola esse credantur uel his, quae meliora creduntur, 
 amplius diligantur: necesse est miseria consequatur et quae 
 inerat augeatur.

CAPUT V. 
 
 De primo terrenae ciuitatis auctore fratricida, cuius inpietati Romanae urbis conditor germani caede responderit. 
 
 Primus itaque fuit terrenae ciuitatis conditor fratricida; 
 nam suum fratrem ciuem ciuitatis aeternae in hac terra peregrinantem 
 inuidentia uictus occidit. Unde mirandum non est, 
 quod tanto post in ea ciuitate condenda, quae fuerat huius 
 terrenae ciuitatis, de qua loquimur, caput futura et tam 
 multis gentibus regnatura, huic primo exemplo et, ut Graeci 
 appellant, apxetoTttj ) quaedam sui generis imago respondit. 
 Nam et illic, sicut ipsum facinus quidam poeta commemorauit 
 illorum, 

 
 Fraterno primi maduerunt sanguine muri. 
 

 Sic enim condita est Roma, quando occisum Remum a fratre 
 Romulo Romana testatur historia; nisi quod isti terrenae 
 ciuitatis ambo ciues erant. Ambo gloriam de Romanae rei 
 publicae institutione quaerebant, sed ambo eam tantam, quantam, 
 ni unus esset,- habere non poterant. Qui enim uolebat 
 dominando gloriari, minus utique dominaretur, si eius potestas 
 uiuo consorte minueretur. Ut ergo totam dominationem

 

 
 
 
 haberet unus, ablatus est socius, et scelere creuit in peius, 
 quod innocentia minus esset et melius. Hi autem fratres 
 Cain et Abel non habebant ambo inter se similem rerum 
 terrenarum cupiditatem, nec in hoc alter alteri inuidit, quod 
 eius dominatus fieret angustior, qui alterum occidit, si ambo 
 dominarentur (Abel quippe non quaerebat dominationem in 
 ea ciuitate, quae condebatur a fratre), sed inuidentia illa 
 diabolica, qua inuident bonis mali, nulla alia causa, nisi 
 quia illi boni sunt, illi mali. Nullo enim modo fit minor 
 accedente seu permanente consorte possessio bonitatis, immo 
 possessio bonitas, quam tanto latius, quanto concordius indiuidua 
 sociorum possidet caritas. Non habebit denique istam 
 possessionem, qui eam noluerit habere communem, et tanto 
 eam reperiet ampliorem, quanto amplius ibi potuerit amare 
 consortem. Illud igitur, quod inter Remum et Romulum exortum 
 est, quem ad modum aduersus se ipsam terrena ciuitas diuidatur, 
 ostendit; quod autem inter Cain et Abel, inter duas ipsas 
 ciuitates, Dei -et hominum, inimicitias demonstrallit . Pugnant 
 ergo inter se mali et mali; item pugnant inter se mali et 
 boni: boni uero et boni, si perfecti sunt, inter se pugnare 
 non possunt. Proficientes autem nondumque perfecti ita possunt, 
 ut bonus quisque ex ea parte pugnet contra alterum, 
 qua etiam contra semet ipsum; et in uno quippe homine 
 caro concupiscit aduersus spiritum et spiritus 
 aduersus carnem. Concupiscentia ergo spiritalis contra 
 alterius potest pugnare carnalem uel concupiscentia carnalis 
 contra alterius spiritalem, sicut inter se pugnant boni et mali; 
 uel certe ipsae concupiscentiae carnales inter se duorum bonorum, 
 nondum utique perfectorum, sicut inter se pugnant 
 mali et mali, donec eorum, qui curantur, ad ultimam uictoriam 
 sanitas perducatur.

CAPUT VI. 
 
 De languoribus, quos ex poena peccati etiam ciues ciuitatis Dei in huius uitae peregrinatione patiuntur et a quibus Deo medente sanantur. 
 
 Languor est quippe iste, id est illa inoboedientia, de qua 
 in libro quarto decimo disseruimus, primae inoboedientiae 
 supplicium, et ideo non natura, sed uitium; propter quod 
 dicitur proficientibus bonis et ex fide in hac peregrinatione 
 uiuentibus: In uicem onera uestra portate, et sic 
 adinplebitis legem Christi; item alibi dicitur: Corripite 
 inquietos, consolamini pusillanimes, suscipite 
 infirmos, patientes estote ad omnes; uidete 
 ne quis malum pro malo alicui reddat; item alio 
 loco: Si praeoccupatus fuerit homo in aliquo delicto, 
 nos, qui spiritales estis, instruite huius modi 
 in spiritu mansuetudinis, intendens te ipsum, ne 
 et tu tenteris; et alibi: Sol non occidat super iracundiam 
 uestram; et in euangelio: Si peccauerit in 
 te frater tuus, corripe eum inter te et ipsum; item 
 de peccatis, in quibus multorum cauetur offensio, apostolus 
 dicit: Peccantes coram omnibus argue, ut ceteri 
 timorem habeant. Propter hoc et de uenia in uicem danda 
 multa praecipiuntur et magna cura propter tenendam pacem, 
 sine qua nemo poterit uidere Deum; ubi ille terror, quando 
 iubetur seruus decem milium talentorum reddere debita, quae 
 illi fuerant relaxata, quoniam debitum denariorum centum 
 conseruo suo non relaxauit; qua similitudine proposita Dominus 
 Iesus adiecit adque ait: Sic et uobis faciet Pater

 

 
 
 
 uester caelestis. si non dimiseritis unusquisque 
 fratri suo de cordibus uestris. Hoc modo curantur 
 ciues ciuitatis Dei in hac terra peregrinantes et paci supernae 
 patriae suspirantes. Spiritus autem sanctus operatur intrinsecus, 
 ut ualeat aliquid medicina, quae adhibetur extrinsecus. 
 Alioquin etiamsi Deus ipse utens creatura sibi subdita in 
 aliqua specie humana sensus adloquatur humanos, siue istos 
 corporis siue illos, quos istis simillimos habemus in somnis, 
 nec interiore gratia mentem regat adque agat, nihil prodest 
 homini omnis praedicatio ueritatis. Facit autem hoc Deus a 
 uasis misericordiae irae uasa discernens, dispensatione qua 
 ipse nouit multum occulta, sed tamen iusta. Ipso quippe 
 adiuuante mirabilibus et latentibus modis, cum peccatum quod 
 habitat in membris nostris, quae potius iam poena peccati 
 est, sicut apostolus praecipit, non regnat in nostro mortali 
 corpore ad oboediendum desideriis eius nec ei membra nostra 
 uelut iniquitatis arma exhibemus, conuertitur ad mentem non 
 sibi ad mala, Deo regente, consentientem et eam regentem 
 tranquillius nunc habebit, postea sanitate perfecta adque inmortalitate 
 percepta homo sine ullo peccato in aeterna pace 
 regnabit.

CAPUT VII. 
 
 De causa et pertinacia sceleris Cain, quem a facinore concepto nec Dei sermo reuocauit. 
 
 M Sed hoc ipsum, quod sicut potuimus exposuimus, cum 
 Deus locutus esset ad Cain eo more, quo cum primis hominibus 
 per creaturam subiectam uelut eorum socius forma 
 congrua loquebatur, quid ei profuit? Nonne conceptum scelus 
 in necando fratre etiam post uerbum diuinae admonitionis 
 ao inpleuit? Nam cum sacrificia discreuisset amborum, in illius

 

 

 
 
 
 respiciens, huius despiciens, quod non dubitandum est potuisse 
 cognosci signo aliquo adtestante uisibili, et hoc ideo 
 fecisset Deus, quia mala erant opera huius, fratris uero eius 
 bona: contristatus est Cain ualde et concidit facies eius. Sic 
 enim scriptum est: Et dixit Dominus ad Cain: Quare 
 tristis factus es et quare concidit facies tua? 
 Nonne si recte offeras, recte autem non diuidas, 
 peccasti? Quiesce; ad te enim conuersio eius, et 
 tu dominaberis illius. In hac admonitione uel monitu, 
 quem Deus protulit ad Cain, illud quidem quod dictum est: 
 Nonne si recte offeras, recte autem non diuidas, 
 peccasti? quia non elucet quur uel unde sit dictum, multos 
 sensus peperit eius obscuritas, cum diuinarum scripturarum 
 quisque tractator secundum fidei regulam id conatur exponere. 
 Recte quippe offertur sacrificium, cum offertur Deo uero, cui 
 uni tantummodo sacrificandum est. Non autem recte diuiditur, 
 dum non discernuntur recte uel loca uel tempora uel res 
 ipsae quae offeruntur uel qui offert et cui offertur uel hi, 
 quibus ad uescendum distribuitur quod oblatum est, ut diuisionem 
 hic discretionem intellegamus; siue cum offertur ubi 
 non oportet, aut quod non ibi sed alibi oportet, siue cum 
 offertur quando non oportet, aut quod non tunc sed alias 
 oportet, siue cum id offertur, quod nusquam et numquam 
 penitus debuit, siue cum electiora sibi eiusdem generis rerum 
 tenet homo, quam sunt ea, quae offert Deo, siue eius rei. 
 quae oblata est, fit particeps profanus aut quilibet quem fas 
 non est fieri. In quo autem horum Deo displicuerit Cain, 
 facile non potest inueniri. Sed quoniam Iohannes apostolus, 
 cum de his fratribus loqueretur: Non sicut Cain, inquit, 
 9

 

 
 
 
 ex maligno erat et occidit fratrem suum; et cuius 
 rei gratia occidit? Quia opera illius maligna fuerunt, 
 fratris autem eius iusta: datur intellegi propterea 
 Deum non respexisse in munus eius, quia hoc ipso male 
 diuidebat, dans Deo aliquid suum, sibi autem se ipsum. Quod 
 omnes faciunt, qui non Dei, sed suam sectantes uoluntatem, 
 id est non recto, sed peruerso corde uiuentes, offerunt tamen 
 Deo munus, quo putant eum redimi, ut eorum non opituletur 
 sanandis prauis cupiditatibus, sed explendis. Et hoc est terrenae 
 proprium ciuitatis, Deum uel deos colere, quibus adiuuantibus 
 regnet in uictoriis et pace terrena, non caritate consulendi, 
 sed dominandi cupiditate. Boni quippe ad hoc utuntur 
 mundo, ut fruantur Deo; mali autem contra, ut fruantur 
 mundo, uti uolunt Deo; qui tamen eum uel esse uel res 
 humanas curare iam credunt. Sunt enim multo deteriores, 
 qui ne hoc quidem credunt. Cognito itaque Cain quod super 
 eius germani sacrificium, nec super suum respexerat Deus, 
 utique fratrem bonum mutatus imitari, non elatus debuit 
 aemulari. Sed contristatus est et concidit facies eius. Hoc 
 peccatum maxime arguit Deus, tristitiam de alterius bonitate, 
 et hoc fratris. Hoc quippe arguendo interrogauit dicens: 
 Quare contristatus es, et quare concidit facies 
 tua? Quia enim fratri inuidebat, Deus uidebat et hoc arguebat. 
 Nam hominibus, quibus absconditum est cor alterius, 
 esse posset ambiguum et prorsus incertum, utrum illa tristitia 
 malignitatem suam, in qua se Deo displicuisse didicerat, an 
 fratris doluerit bonitatem, quae Deo placuit, cum in sacrificium 
 eius adspexit. Sed rationem reddens Deus, quur eius 
 oblationem accipere noluerit, ut sibi ipse potius merito quam 
 ei frater inmerito displiceret, cum esset iniustus non recte

 
 
 
 diuidendo, hoc est non recte uiuendo, et indignus cuius adprobaretur 
 oblatio, quam esset iniustior, quod fratrem iustum 
 gratis odisset, ostendit. 
 
 Non tamen eum dimittens sine mandato sancto, iusto et 
 bono: Quiesce, inquit; ad te enim conuersio eius, et 
 tu dominaberis illius. Numquid fratris? Absit. Cuius 
 igitur, nisi peccati? Dixerat enim: Peccasti, tum deinde 
 addidit: Quiesce; ad te enim conuersio eius, et tu 
 dominaberis illius. Potest quidem ita intellegi ad ipsum 
 hominem conuersionem esse debere peccati, ut nulli alii quam 
 sibi sciat tribuere debere quod peccat. Haec est enim salubris 
 paenitentiae medicina et ueniae petitio non incongrua, ut, 
 ubi ait: Ad te enim conuersio eius, non subaudiatur 
 \'erit\', sed (sit); praecipientis uidelicet, non praedicentis modo. 
 Tunc enim dominabitur quisque peccato, si id sibi non defendendo 
 praeposuerit, sed paenitendo subiecerit; alioquin et illi 
 seruiet dominanti, si patrocinium adhibuerit accidenti. Sed 
 ut peccatum intellegatur concupiscentia ipsa carnalis, de qua 
 dicit apostolus: Caro concupiscit aduersus spiritum, 
 in cuius carnis fructibus et inuidiam commemorat, qua utique 
 Cain stimulabatur et accendebatur in fratris exitium: bene 
 subauditur \'erit\', id est: Ad te enim conuersio eius 
 erit, et tu dominaberis illius. Cum enim commota 
 fuerit pars ipsa carnalis, quam peccatum appellat apostolus, 
 ubi dicit: Non ego operor illud, sed quod habitat 
 in me peccatum (quam partem animi etiam philosophi 
 dicunt esse uitiosam, non quae mentem debeat trahere, sed 
 cui mens debeat imperare eamque ab inlicitis operibus ratione 
 cohibere); — cum ergo commota fuerit ad aliquid perperam 
 committendum, si quiescatur et obtemperetur dicenti apostolo: 
 Nec exhibueritis membra uestra arma iniquitatis

 

 
 
 
 peccato, ad mentem domita et uicta conuertitur, ut subditae 
 ratio dominetur. Hoc praecepit Deus huic, qui facibus 
 inuidiae inflammabatur in fratrem et, quem debuerat imitari, 
 cupiebat auferri. Quiesce, inquit; manus ab scelere contine, 
 non regnet peccatum in tuo mortali corpore ad oboediendum 
 desideriis eius, nec exhibeas membra tua iniquitatis arma 
 peccato. Ad te enim conuersio eius, dum non adiuuatur 
 relaxando, sed quiescendo frenatur; et tu dominaberis 
 illius, ut, cum forinsecus non permittitur operari, sub potestate 
 mentis regentis et beneuolentis adsuescat etiam intrinsecus 
 non moueri. Dictum est tale aliquid in eodem diuino 
 libro et de muliere, quando post peccatum Deo interrogante 
 adque iudicante damnationis sententias acceperunt, in serpente 
 diabolus et in se ipsis illa et maritus. Cum enim dixisset 
 ei: Multiplicans multiplicabo tristitias tuas et 
 gemitum tuum, et in tristitiis paries filios, deinde 
 addidit: Et ad uirum tuum conuersio tua, et ipse 
 tui dominabitur. Quod dictum est ad Cain de peccato 
 uel de uitiosa carnis concupiscentia, hoc isto loco de peccatrice 
 femina; ubi intellegendum est uirum ad regendam uxorem 
 animo carnem regenti similem esse oportere. Propter 
 quod dicit apostolus: Qui diligit uxorem suam, se 
 ipsum diligit; nemo enim umquam carnem suam 
 odio habuit. Sananda sunt enim haec sicut nostra, non 
 sicut aliena damnanda. Sed illud Dei praeceptum Cain sicut 
 praeuaricator accepit. Inualescente quippe inuidentiae uitio 
 fratrem insidiatus occidit. Talis erat terrenae conditor ciuitatis. 
 Quo modo autem significauerit etiam Iudaeos, a quibus 
 Christus occisus est pastor ouium hominum, quem pastor 
 ouium pecorum praefigurabat Abel, quia in allegoria prophetica 
 res est, parco nunc dicere, et quaedam hinc aduersus 
 Faustum Manichaeum dixisse me recolo.

CAPUT VIII. 
 
 Quae ratio fuerit, ut Cain inter principia generis humani conderet ciuitatem. 
 
 Nunc autem defendenda mihi uidetur historia, ne sit scriptura 
 incredibilis, quae dicit aedificatam ab uno homine ciui 
 tatem eo tempore, quo non plus quam uiri quattuor uel potius 
 tres, postea quam fratrem frater occidit, fuisse uidentur 
 in terra, id est primus homo pater omnium et ipse Cain et 
 eius filius Enoch, ex cuius nomine ipsa ciuitas nuncupata est. 
 Sed hoc quos mouet, parum considerant non omnes homines, 
 qui tunc esse potuerunt, scriptorem sacrae huius historiae 
 necesse habuisse nominare, sed eos solos, quos operis suscepti 
 ratio postulabat. Propositum quippe scriptoris illius fuit, per 
 quem sanctus Spiritus id agebat, per successiones certarum 
 generationum ex uno homine propagatarum peruenire ad Abraham 
 ac deinde ex eius semine ad populum Dei, in quo distincto 
 a ceteris gentibus praefigurarentur et praenuntiarentur 
 omnia, quae de ciuitate, cuius aeternum erit regnum, et de 
 rege eius eodemque conditore Christo in Spiritu praeuidebantur 
 esse uentura; ita ut nec de altera societate hominum taceretur, 
 quam terrenam dicimus ciuitatem, quantum ei commemorandae 
 satis esset, ut ciuitas Dei etiam suae aduersariae 
 conparatione clarescat. Cum igitur scriptura diuina, ubi et 
 numerum annorum, quos illi homines uixerunt, commemorat, 
 ita concludat, ut dicat de illo, de quo loquebatur: Et genuit 
 filios et filias, et fuerunt omnes dies illius uel 
 illius quos uixit anni tot, et mortuus est: numquid quia 
 eosdem filios et filias non nominat, ideo intellegere non

 

 
 
 
 debernus per tam multos annos, quibus tunc in saeculi huius 
 prima aetate uiuebant, nasci potuisse plurimos homines, quorum 
 coetibus condi possent etiam plurimae \'ciuitates? Sed 
 pertinuit ad Deum, quo ista inspirante conscripta sunt, has 
 duas societates suis diuersis generationibus primitus digerere 
 adque distinguere, ut seorsum hominum, hoc est secundum 
 hominem uiuentium, seorsum autem filiorum Dei, id est hominum 
 secundum Deum uiuentium, generationes contexerentur 
 usque diluuium, ubi ambarum societatum discretio concretioque 
 narratur; discretio quidem, quod ambarum separatim 
 generationes commemorantur, unius fratricidae Cain, alterius 
 autem qui uocabatur Seth; natus quippe fuerat et ipse de 
 Adam pro illo, quem frater occidit; concretio autem, quia 
 bonis in deterius declinantibus tales uniuersi facti fuerant, 
 ut diluuio delerentur, excepto uno iusto, cui nomen erat Noe, 
 et eius coniuge et tribus filiis totidemque nuribus, qui homines 
 octo ex illa omnium uastatione mortalium per arcam 
 euadere meruerunt. 
 
 Quod igitur scriptum est: Et cognouit Cain uxorem. 
 suam, et concipiens peperit Enoch; et erat aedificans" 
 ciuitatem in nomine filii sui Enoch: non est quidem 
 consequens, ut istum primum filium genuisse credatur. Neque 
 enim hoc ex eo putandum est, quia dictus est cognouisse 
 uxorem suam, quasi tunc se illi primitus concumbendo miscuisset. 
 Nam et de ipso patre omnium Adam non tunc solum 
 hoc dictum est, quando conceptus est Cain, quem primogenitum 
 uidetur habuisse: uerum etiam posterius eadem scriptura: 
 Cognouit, inquit, Adam Euam uxorem suam, et 
 concepit et peperit filium, et nominauit nomen illius 
 Seth. Unde intellegitur ita solere illam scripturam loqui, 
 quamuis non semper cum in ea legitur factos hominum fuisse

 

 
 
 
 conceptus, non tamen solum cum primum sibi sexus uterque 
 miscetur. Nec illud necessario est argumento, ut primogenitum 
 patri existimemus Enoch, quod eius nomine illa ciuitas nuncupata 
 est. Non enim ab re est, ut propter aliquam causam, 
 cum et alios haberet, diligeret eum pater ceteris amplius. 
 Neque enim et ludas primogenitus fuit, a quo Iudaea cognominata 
 est et Iudaei. Sed etiamsi conditori ciuitatis illius 
 iste filius primus est natus, non ideo putandum est tunc a 
 patre conditae ciuitati nomen eius inpositum, quando natus 
 est, quia nec constitui tunc ab uno poterat ciuitas, quae 
 nihil est aliud quam hominum multitudo aliquo societatis 
 uinculo conligata; sed cum illius hominis familia tanta numerositate 
 cresceret, ut haberet iam populi quantitatem, tunc 
 potuit utique fieri, ut et constitueret et nomen primogeniti 
 sui constitutae inponeret ciuitati. Tam longa quippe uita illorum 
 hominum fuit, ut illic memoratorum, quorum et anni 
 taciti non sunt, qui uixit minimum ante diluuium, ad septingentos 
 quinquaginta tres perueniret. Nam plures nongentos 
 annos etiam transierunt, quamuis nemo ad mille peruenerit. 
 Quis itaque dubitauerit per unius hominis aetatem tantum 
 multiplicari potuisse genus humanum, ut esset unde constituerentur 
 non una, sed plurimae ciuitates? Quod ex hoc conici 
 facillime potest, quia ex uno Abraham non multo amplius 
 quadringentis annis numerositas Hebraeae gentis tanta procreata 
 est, ut in exitu eiusdem populi ex Aegypto sescenta 
 hominum milia fuisse referantur bellicae iuuentutis: ut omittamus 
 gentem Idumaeorum non pertinentem ad populum 
 Israel, quam genuit frater eius Esau, nepos Abrahae, et alias

 

 
 
 
 natas ex semine ipsius Abrahae non per Sarram coniugem 
 procreato.

CAPUT VIIII. 
 
 De longa uita hominum, quae fuit ante diluuium et de ampliore humanorum corporum forma. 
 
 Quam ob rem nullus prudens rerum existimator dubitauerit 
 Cain non solum aliquam, uerum etiam magnam potuisse condere 
 ciuitatem, quando in tam longum tempus protendebatur 
 uita mortalium; nisi forte infidelium quispiam ex ipsa numerositate 
 annorum nobis ingerat quaestionem, qua uixisse tunc 
 homines scriptum est in auctoritatibus nostris, et hoc neget 
 esse credendum. Ita quippe non credunt etiam magnitudines 
 corporum longe ampliores tunc fuisse quam nunc sunt. Unde 
 et nobilissimus eorum poeta Vergilius de ingenti lapide, quem 
 in agrorum limite infixum uir fortis illorum temporum pugnans 
 et rapuit et cucurrit et intorsit et misit: 

 
 Vix illum — inquit — lecti bis sex ceruice subirent, 
 Qualia nunc hominum producit corpora tellus, 
 

 significans maiora tunc corpora producere solere tellurem. 
 Quanto magis igitur temporibus recentioribus mundi ante illud 
 nobile diffamatumque diluuium! Sed de corporum magnitudine 
 plerumque incredulos nudata per uetustatem siue per uim 
 fluminum uariosque casus sepulcra conuincunt, ubi apparuerunt 
 uel unde ceciderunt incredibilis magnitudinis ossa mortuorum. 
 Vidi ipse non solus, sed aliquot mecum in Uticensi 
 litore, molarem hominis dentem tam ingentem, ut, si in nostrorum 
 dentium modulos minutatim concideretur, centum 
 nobis uideretur facere potuisse. Sed illum gigantis alicuius 
 fuisse crediderim. Nam praeter quod erant omnium multo

 

 
 
 
 quam nostra maiora tunc corpora, gigantes longe ceteris 
 anteibant; sicut aliis deinde nostrisque temporibus rara quidem, 
 sed numquam ferme defuerunt; quae modum aliorum 
 plurimum excederent. Plinius Secundus. doctissimus homo. 
 quanto magis magisque praeterit saeculi excursus, minora 
 corpora naturam ferre testatur; quod etiam Homerum commemorat 
 saepe carmine fuisse conquestum, non haec uelut 
 poetica figmenta deridens, sed in liistoricam fidem tamquam 
 miraculorum naturalium scriptor adsumens. Verum, ut dixi, 
 antiquorum magnitudines corporum inuenta plerumque ossa, 
 quoniam diuturna sunt, etiam multo posterioribus saeculis 
 produnt. Annorum autem numerositas cuiusque hominis, quae 
 temporibus illis fuit, nullis nunc talibus documentis uenire 
 in experimentum potest. Nec tamen ideo fides sacrae huic 
 historiae deroganda est, cuius tanto inpudentius narrata non 
 credimus, quanto inpleri certius praenuntiata conspicimus. 
 Dicit tamen etiam idem Plinius esse adhuc gentem, ubi ducentos 
 annos uiuitur. Si ergo humanarum uitarum diuturnitates, 
 quas experti non sumus, hodie habere creduntur incognita 
 nobis loca, quur non habuisse credantur et tempora? 
 An uero credibile est alicubi esse quod hic non est, et incredibile 
 est aliquando fuisse quod nunc non est?

CAPUT X. 
 
 De differentia. qua inter Hebraeos et nostros codices uidentur annorum numeri dissonare. 25 
 
 Quocirca etsi inter Hebraeos et nostros codices de ipso 
 numero annorum nonnulla uidetur esse distantia, quod ignoro

 

 
 
 
 qua ratione sit factum: non tamen tanta est, ut illos homines 
 tam longaeuos fuisse dissentiant. Nam ipse homo primus 
 Adam, antequam gigneret filium, qui est appellatus Seth, 
 ducentos triginta uixisse annos reperitur in codicibus nostris, 
 in Hebraeis autem centum triginta perhibetur; sed postea 
 quam eum genuit, septingentos uixisse legitur in nostris, 
 octingentos uero in illis; adque ita in utrisque uniuersitatis 
 summa concordat. Ac deinde per consequentes generationes 
 antequam gignatur, qui gigni commemoratur, minus uixisse 
 aput Hebraeos pater eius inuenitur centum annos; sed postea 
 quam est genitus idem ipse, centum minus quam in Hebraeis 
 inueniuntur in nostris; adque ita et hinc et inde numeri uniuersitas 
 consonat. In sexta autem generatione nusquam utrique 
 codices discrepant. In septima uero, ubi ille qui natus 
 est Enoch non mortuus, sed quod Deo placuerit translatus 
 esse narratur, eadem dissonantia est, quae in superioribus 
 quinque de centum annis antequam gigneret eum, qui ibi 
 commemoratus est, filium, adque in summa similis consonantia. 
 Vixit enim annos, antequam transferretur, secundum 
 utrosque codices trecentos sexaginta quinque. Octaua generatio 
 habet quidem nonnullam diuersitatem, sed minorem ac 
 dissimilem ceteris. Mathusalam quippe, quem genuit Enoch, 
 antequam gigneret eum, qui in ipso ordine sequitur, secundum 
 Hebraeos non centum minus, sed uiginti amplius uixit 
 annos; qui rursus in nostris, postea quam eum genuit, reperiuntur 
 additi, et in utrisque sibi summa uniuersi numeri 
 occurrit. In sola nona generatione, id est in annis Lamech, 
 filii Mathusalae, patris autem Noe, summa uniuersitatis

 

 
 
 
 discrepat, sed non plurimum. Viginti enim et quattuor annos 
 plus uixisse in Hebraeis quam in nostris codicibus inuenitur. 
 Namque antequam gigneret filium, qui uocatus est Noe, sex 
 minus habet in Hebraeis quam in nostris; postea uero quam 
 eum genuit, triginta amplius in eisdem quam in nostris. Unde 
 sex illis detractis restant uiginti quattuor, ut dictum est.

CAPUT XI. 
 
 De annis Mathusalae, cuius aetas quattuordecim annis diluuium uidetur excedere. 
 
 Per hanc autem discrepantiam Hebraeorum codicum adque 
 nostrorum exoritur illa famosissima quaestio, ubi Mathusalam 
 quattuordecim annos uixisse post diluuium conputatur, cum 
 scriptura ex omnibus, qui in terra tunc fuerant, solos octo 
 homines in arca exitium commemoret euasisse diluuii, in 
 quibus Mathusalam non fuit. Secundum codices enim nostros 
 Mathusalam priusquam gigneret illum, quem uocauit Lamech, 
 uixit annos centum sexaginta septem; deinde ipse Lamech, 
 antequam ex illo natus esset Noe, uixit annos centum octoginta 
 octo, qui fiunt simul trecenti quinquaginta quinque; 
 his adduntur sescenti Noe, quoto eius anno diluuium factum 
 est: qui fiunt nongenti quinquaginta quinque, ex quo Mathusalam 
 natus est usque ad annum diluuii. Omnes enim anni 
 uitae Mathusalam nongenti sexaginta nouem conputantur, quia, 
 cum uixisset annos centum sexaginta septem et genuisset 
 filium, qui est appellatus Lamech, post eum genitum uixit 
 annos octingentos duo; qui omnes, ut diximus. nongenti sexaginta 
 nouem fiunt. Unde detractis nongentis quinquaginta 
 quinque ab ortu Mathusalae usque ad diluuium remanent

 

 
 
 
 quattuordecim, quibus uixisse creditur post diluuium. Propter 
 quod eum nonnulli, etsi non in terra, ubi omnem carnem, 
 quam uiuere in aquis natura non sinit, constat fuisse deletam, . 
 cum patre suo qui translatus fuerat aliquantum fuisse adque 
 ibi, donec diluuium praeteriret, uixisse arbitrantur, nolentes 
 derogare fidem codicibus, quos in auctoritatem celebriorem 
 suscepit ecclesia, et credentes Iudaeorum potius quam istos 
 non habere quod uerum est. Non enim admittunt, quod magis 
 hic esse potuerit error interpretum, quam in ea lingua esse 
 falsum, unde in nostram per Graecam scriptura ipsa translata 
 est, sed inquiunt non esse credibile septuaginta inter- r 
 pretes , qui uno simul tempore unoque sensu interpretati sunt, 
 errare potuisse aut ubi nihil eorum intererat uoluisse mentiri; 
 Iudaeos uero, dum nobis inuident, quod lex et prophetae ad 
 nos interpretando transierint, mutasse quaedam in codicibus 
 suis, ut nostris minueretur auctoritas. Hanc opinionem uel / 
 suspicionem accipiat quisque ut putauerit; certum est tamen 
 non uixisse Mathusalam post diluuium, sed eodem anno fuisse 
 defunctum, si uerum est quod de numero annorum in Hebraeis 
 codicibus inuenitur. De illis autem septuaginta interpretibus 
 quid mihi uideatur, suo loco diligentius inserendum 
 est, cum ad ipsa tempora, quantum necessitas huius operis 
 postulat, commemoranda adiuuante Domino uenerimus. Praesenti 
 enim sufficit quaestioni secundum utrosque codices tam 
 longas habuisse uitas illius aeui homines, ut posset aetate 
 unius, qui de duobus, quos solos terra tunc habuit, parentibus 
 primus est natus, ad constituendam etiam ciuitatem 
 multiplicari genus humanum.

CAPUT XII 
 
 De opinione eorum. qui primorum temporum homines tam longaeuos, quam scribitur, fuisse non credunt. 
 
 Neque enim ullo modo audiendi sunt, qui putant aliter 
 annos illis temporibus conputatos, id est tantae breuitatis, 
 ut unus annus noster decem illos habuisse credatur. Quapropter, 
 inquiunt, cum audierit quisque uel legerit nongentos 
 annos quemque uixisse, debet intellegere nonaginta; decem 
 quippe illi anni unus est noster et decem nostri centum illi 
 fuerunt. Ac per hoc, ut putant, uiginti trium annorum fuit 
 Adam, quando genuit Seth, et ipse Seth uiginti agebat et 
 sex menses, quando ex illo natus est Enos, quos appellat 
 scriptura ducentos et quinque annos; quoniam sicut isti suspicantur, 
 quorum exponimus opinionem, unum annum, qualem 
 nunc habemus, in decem partes illi diuidebant et easdem 
 partes annos uocabant; quarum partium habet una quadratum 
 senarium, eo quod sex diebus Deus perfecerit opera sua, ut 
 in septimo requiesceret (de qua re in libro undecimo, sicut 
 potui, disputaui); sexiens autem seni, qui numerus quadratum 
 senarium facit, triginta sex dies sunt; qui multiplicati deciens 
 ad trecentos sexaginta perueniunt, id est duodecim menses 
 lunares. Propter quinque dies enim reliquos, quibus solaris 
 annus inpletur, et diei quadrantem, propter quem quater 
 ductum eo anno, quo bissextum uocant, unus dies adicitur, 
 addebantur a ueteribus postea dies, ut occurreret numerus 
 annorum, quos dies Romani intercalares uocabant. Proinde 
 etiam Enos, quem genuit Seth, decem et nouem agebat annos, 
 quando ex illo natus est filius eius Cainan, quos annos dicit

 

 
 
 
 scriptura centum nonaginta. Et deinceps per omnes generationes, 
 in quibus hominum anni commemorantur ante diluuium, 
 nullus fere in nostris codicibus inuenitur, qui, cum 
 esset centum annorum uel infra uel etiam centum uiginti aut 
 
 non multo amplius, genuerit filium; sed qui minima aetate 
 genuerunt, centum sexaginta, et quod excurrit, fuisse referuntur; 
 quia nemo, inquiunt, decem annorum homo potest 
 gignere filios, qui numerus centum appellabantur anni ab illis 
 hominibus; sed in annis sedecim est matura pubertas et proli 
 iam idonea procreandae, quos centum et sexaginta annos illa 
 tempora nuncupabant. Ut autem aliter annum tunc fuisse 
 conputatum non sit incredibile, adiciunt quod aput plerosque 
 scriptores historiae reperitur, Aegyptios habuisse annum quattuor 
 mensum, Acarnanas sex mensum, Lauinios tredecim mensum. 
 Plinius Secundus cum commemorasset relatum fuisse 
 in litteras quendam uixisse centum quinquaginta duos <annos>, 
 aliam decem amplius, alios ducentorum annorum habuisse 
 uitam, alios trecentorum, quosdam ad quingentos, alios ad 
 sescentos, nonnullos ad octingentos etiam peruenisse, haec 
 omnia inscitia temporum accidisse arbitratus est. \'Alii quippe, 
 inquit, aestate <unum> determinabant annum et alterum hieme, 
 alii quadripertitis temporibus. sicut Arcades, inquit, quorum 
 anni trimenstres fuerunt.\' Adiecit etiam aliquando Aegyptios, 
 quorum paruos annos quaternorum mensum fuisse supra diximus, 
 lunae fine limitasse annum. \'Itaque aput eos, inquit, et 
 singula milia annorum uixisse produntur.\'

 

 

 

 
 
 
 
 His uelut probabilibus argumentis quidam non destruentes 
 fidem sacrae huius historiae, sed adstruere nitentes, ne sit incredibile 
 quod tam multos annos uixisse referuntur antiqui, 
 persuaserunt sibi, nec se suadere inpudenter existimant, tam 
 exiguum spatium temporis tunc annum uocatum, ut illi decem\' 
 sint unus noster et decem nostri centum illorum. Hoc autem 
 esse falsissimum documento euidentissimo ostenditur. Quod 
 antequam faciam, non mihi tacendum uidetur, quae credibilior 
 possit esse suspicio. Poteramus certe hanc adseuerationem ex 
 Hebraeis codicibus redarguere adque conuincere, ubi Adam 
 non ducentorum tringinta, sed centum triginta annorum fuisse 
 reperitur, quando tertium genuit filium; qui anni si tredecim 
 nostri sunt, procul dubio, primum quando genuit, undecim 
 uel non multo amplius annorum fuit. Quis potest hac aetate 
 generare usitata ista nobisque notissima lege naturae? Sed 
 hunc omittamus, qui fortasse etiam quando creatus est potuit; 
 non enim eum tam paruum, quam infantes nostri sunt, factum 
 fuisse credibile est. Seth filius eius non ducentorum quinque, 
 sicut nos legimus, sed centum quinque fuit, quando genuit 
 Enos; ac per hoc secundum istos nondum habebat undecim 
 annos aetatis. Quid dicam de Cainan eius filio, qui cum aput 
 nos centum septuaginta reperiatur, aput Hebraeos septuaginta 
 legitur fuisse, quando genuit Maleleel? Quis generat homo 
 septennis, si tunc anni septuaginta nuncupabantur qui septem 
 fuerunt? . Ii

CAPUT XIII. 
 
 An in dinumeratione annorum Hebraeorum magis quam septuaginta interpretum sit sequenda auctoritas. 
 
 5 Sed cum hoc dixero, continuo referetur illud Iudaeorum 
 esse mendacium, de quo superius satis actum est; nam septuaginta 
 interpretes laudabiliter celebratos uiros non potuisse 
 mentiri. Ubi si quaeram, quid sit credibilius, Iudaeorum gentem 
 tam longe lateque diffusam in hoc conscribendum men- 
 10 dacium uno consilio conspirare potuisse et, dum aliis inuident 
 auctoritatem, sibi abstulisse ueritatem, an septuaginta homines, 
 qui etiam ipsi Iudaei erant, uno in loco positos, quoniam rex 
 Aegyptius Ptolomaeus eos ad hoc opus asciuerat, ipsam ueritatem 
 gentibus alienigenis inuidisse et communicato istuc 
 15 fecisse consilio: quis non uideat quid procliuius faciliusque 
 credatur? Sed absit ut prudens quispiam uel Iudaeos cuiuslibet 
 peruersitatis adque malitiae tantum potuisse credat in 
 codicibus tam multis et tam longe lateque dispersis, uel 
 septuaginta illos memorabiles uiros hoc de inuidenda gentibus 
 so ueritate unum communicasse consilium. Credibilius ergo quis 
 dixerit, cum primum de bibliotheca Ptolomaei describi ista 
 coeperunt, tunc aliquid tale fieri potuisse in codice uno, sed 
 primitus inde descripto, unde iam latius emanaret; ubi potuit 
 quidem accidere etiam scriptoris error. Sed hoc in illa quae- 
 1!5 stione de uita Mathusalae non absurdum est suspicari, et in 
 illo alio, ubi superantibus uiginti quattuor annis summa non 
 conuenit. In his autem, in quibus continuatur ipsius

 

 
 
 
 mendositatis similitudo, ita ut ante genitum filium, qui ordini inseritur, 
 alibi supersint centum anni, alibi desint; post genitum 
 autem ubi deerant supersint, ubi supererant desint, ut summa 
 conueniat; et hoc in prima, secunda, tertia, quarta, quinta, 
 septima generatione inuenitur: uidetur habere quandam, si s 
 dici potest, error ipse constantiam nec casum redolet, sed 
 industriam. 
 
 . Itaque illa diuersitas numerorum aliter se habentium in 
 codicibus Graecis et Latinis, aliter in Hebraeis, ubi non est 
 ista de centum annis prius adbitis et postea detractis per tot 10 
 generationes continuata parilitas, nec malitiae Iudaeorum nec 
 diligentiae uel prudentiae septuaginta interpretum, sed scriptoris 
 tribuatur eirori, qui de bibliotheca supradicti regis codicem 
 describendum primus accepit. Nam etiam nunc, ubi 
 numeri non faciunt intentum ad aliquid, quod facile possit 15 
 intellegi uel quod appareat utiliter disci, et neglegenter describuntur 
 et neglegentius emendantur. Quis enim sibi existimet 
 esse discendum, quot milia hominum tribus Israel singillatim 
 habere potuerunt? quoniam prodesse aliquid non putatur; et 
 quotus quisque hominum est, cui profunditas utilitatis huius 10 
 appareat? Hic uero, ubi per tot contextas generationes centum 
 anni alibi adsunt, alibi desunt, et post natum, qui commemorandus 
 fuerat, filium desunt ubi adfuerunt, adsunt ubi 
 defuerunt, ut summa concordet: nimirum cum uellet persuadere, 
 qui hoc fecit, ideo numerosissimos annos uixisse » 
 antiquos, quod eos breuissimos nuncupabant, et hoc de maturitate 
 pubertatis, qua idonea filii gignerentur, conaretur ostendere, 
 adque ideo in illis centum annis decem nostros insinuandos 
 putaret incredulis, ne homines tamdiu uixisse recipere 
 in fidem nollent, addidit centum, ubi gignendis filiis habilem ao 

 
 
 
 non inuenit aetatem, eosdemque post genitos filios, ut congrueret 
 summa, detraxit. Sic quippe uoluit credibiles facere 
 idonearum generandae proli conuenientias aetatum, ut tamen 
 numero non fraudaret uniuersas aetates uiuentium singulorum. 
 & Quod autem id in sexta generatione non fecit, hoc ipsum est 
 quod magis mouet ideo illum fecisse, cum res, quam dicimus, 
 postulauit, quia non fecit, ubi non postulauit. Inuenit namque 
 in eadem generatione aput Hebraeos uixisse Iared, antequam 
 genuisset Enoch, centum sexaginta duos ( aonos ), qui secun - 
 łU dum illam rationem breuium annorum fiunt anni sedecim et 
 aliquid minus quam menses duo; quae iam aetas apta est ad 
 gignendum, et ideo addere centum annos breues, ut nostri 
 uiginti sex fierent, necesse non fuit, nec post natum Enoch 
 eos detrahere, quos non addiderat ante natum. Sic factum est 
 15 ut hic nulla esset inter codices utrosque uarietas. 
 
 Sed rursus mouet, quur in octaua generatione, antequam de 
 Mathusalam nasceretur Lamech, cum aput Hebraeos legantur 
 centum octoginta duo anni, uiginti minus inueniuntur in codicibus 
 nostris, ubi potius addi centum solent, et post genitum 
 20 Lamech conplendam restituuntur ad summam, quae in codicibus 
 utrisque non discrepat. Si enim centum septuaginta 
 annos propter pubertatis maturitatem decem et septem uolebat 
 intellegi, sicut nihil addere, ita nihil detrahere iam debebat, 
 quia inuenerat aetatem idoneam generationi filiorum, propter 
 25 quam in aliis centum illos annos, ubi eam non inueniebat, 
 addebat. Hoc autem de uiginti annis merito putaremus casu 
 mendositatis accidere potuisse, nisi eos, sicut prius detraxerat,

 

 
 
 
 restitaere postea curaret, ut summae conueniret integritas. 
 An forte astutius factum existimandum est, ut illa, qua centum 
 anni prius solent adici et postea detrahi, occultaretur industria, 
 cum et illic, ubi necesse non fuerat, non quidem de centum 
 annis, uerum tamen de quantulocumque numero prius detracto, 
 post reddito, tale aliquid fieret? Sed quomodolibet istuc accipiatur, 
 siue credatur ita esse factum siue non credatur, siue 
 postremo ita siue non ita sit: recte fieri nullo modo dubitauerim, 
 ut, cum diuersum aliquid in utrisque codicibus inuenitur, 
 quando quidem ad fidem rerum gestarum utrumque 
 esse non potest uerum, ei linguae potius credatur, unde est 
 in aliam per interpretes facta translatio. Nam in quibusdam 
 etiam codicibus Graecis tribus et uno Latino et uno etiam 
 Syro inter se consentientibus inuentus est Mathusalam sex 
 annis ante diluuium fuisse defunctus. u

CAPUT XIIII. 
 
 De parilitate annorum, qui eisdem quibus nunc spatiis et in prioribus saeculis cucurrerunt. 
 
 Nunc iam uideamus quonam modo euidenter possit ostendi. 
 non tam breues, ut illi decem unus esset noster, sed tantae 
 prolixitatis annos, quantae nunc habemus (quos utique circuitus 
 conficit solis), in illorum hominum uita prolixissima 
 conputatos. Sescentensimo nempe anno uitae Noe scriptum 
 est factum esse diluuium. Quur ergo ibi legitur : Et aqua 
 diluuii facta est super terram sescentensimo anno 
 in uita Noe, secundi mensis, septima et uicensima 
 mensis, si annus ille minimus, quales decem faciunt unum 
 \'nostrum, triginta sex habebat dies? Tantillus quippe annus,

 

 
 
 
 si antiquo more hoc nomen accepit, aut non habet menses, 
 aut mensis eius est triduum, ut habeat duodecim menses. 
 Quo modo igitur hic dictum est: Sescentensimo anno, 
 secundi mensis, septima et uicensima mensis, nisi 
 quia tales, quales nunc sunt, etiam tunc erant menses? Nam 
 quo pacto aliter uicensimo et septimo die secundi mensis 
 diceretur coeptum esse diluuium? Deinde postea in fine diluuii 
 ita legitur: Et sedit arca in mense septimo, septima 
 et uicensima mensis, super montes Ararat. 
 Aqua autem minuebatur usque ad undecimum mensem; 
 in undecimo autem mense prima die mensis 
 paruerunt capita montium. Si igitur tales menses erant, 
 tales profecto et anni erant, quales nunc habemus. Menses 
 quippe illi triduani uiginti et septem dies habere non poterant. 
 Aut si pars tricensima tridui tunc appellabatur dies, ut 
 omnia proportione minuantur: ergo nec toto quadriduo nostro 
 factum est illud tam grande diluuium, quod memoratur factum 
 quadraginta diebus et noctibus. Quis hanc absurditatem 
 et uanitatem ferat? Proinde remoueatur hic error, qui coniectura 
 falsa ita uult adstruere scripturarum nostrarum fidem, 
 ut alibi destruat. Prorsus tantus etiam tunc dies fuit. quantus 
 et nunc est, quem uiginti quattuor horae diurno curriculo 
 nocturnoque determinant; tantus mensis, quantus et nunc 
 est, quem luna coepta et finita concludit; tantus annus, quantus 
 et nunc est, quem duodecim menses lunares additis propter 
 cursum solarem quinque diebus et quadrante consummant, 
 quanti anni sescentensimi uitae Noe secundus erat mensis 
 eiusque mensis uicensimus et septimus dies, quando coepit 
 esse diluuium, in quo dies quadraginta continuatae ingentes

 

 
 
 
 pluuiae memorantur, qui dies non binas ac paulo amplius 
 horas habebant, sed uicenas et quaternas die noctuque transactas. 
 Ac per hoc tam magnos annos uixerunt illi antiqui 
 usque amplius quam nongentos, quantos postea uixit Abraham 
 centum septuaginta et post eum filius eius Isaac centum 
 octoginta et filius eius Iacob prope centum quinquaginta, et 
 quantos interposita aliquanta aetate Moyses centum uiginti, 
 et quantos etiam nunc uiuunt homines septuaginta uel octoginta 
 uel non multo amplius, de quibus dictum est: Et 
 amplius eis labor et dolor. 
 
 
 Illa uero numerorum uarietas, quae inter codices Hebraeos 
 inuenitur et nostros, neque de hac antiquorum longaeuitate 
 dissentit, et si quid habet ita diuersum, ut uerum esse utrumque 
 non possit, rerum gestarum fides ab ea lingua repetenda 
 est, ex qua interpretatum est quod habemus. Quae facultas 
 cum uolentibus ubique gentium praesto sit, non tamen uacat, 
 quod septuaginta interpretes in plurimis, quae diuersa dicere 
 uidentur, ex Hebraeis codicibus emendare ausus est nemo. 
 Non enim est illa diuersitas putata mendositas; nec ego ullo 
 modo putandam existimo: sed ubi non est scriptoris error, 
 aliquid eos diuino spiritu, ubi sensus esset consentaneus 
 ueritati et praedicans ueritatem, non interpretantium munere, 
 sed prophetantium libertate aliter dicere uoluisse credendum 
 est. Unde merito non solum Hebraeis, uerum etiam ipsis, 
 cum adhibet testimonia de scripturis, uti apostolica inuenitur 
 auctoritas. Sed hinc me opportuniore loco, si Deus adiuuerit, 
 - promisi diligentius locuturum; nunc quod instat expediam. 
 Non enim ambigendum est ab homine, qui ex primo homine

 

 
 
 
 primus est natus, quando tamdiu uiuebant, potuisse constitui 
 ciuitatem, sane terrenam, non illam, quae dicitur ciuitas Dei, 
 de qua ut scriberemus, laborem tanti huius operis in manus 
 sumsimus.

CAPUT XV. 
 
 An credibile sit primi saeculi uiros usque ad eam aetatem, qua filios generasse referuntur, a concubitu continuisse. 
 
 Dicet ergo aliquis: Itane credendum est hominem filios 
 generaturum nec habentem propositum continentiae centum 
 et amplius, uel secundum Hebraeos non multo minus, id est 
 octoginta, septuaginta, sexaginta annos a concumbendi opere 
 uacuisse, aut si non uacaret, nihil prolis gignere potuisse?\' 
 Haec quaestio duobus modis soluitur. Aut enim tanto serior 
 fuit proportione pubertas, quanto uitae totius maior annositas; 
 aut, quod magis uideo esse credibile, non hic primogeniti 
 filii commemorati sunt, sed quos successionis ordo poscebat, 
 ut perueniretur ad Noe, a quo rursus ad Abraham uidemus 
 esse peruentum, ac deinde usque ad certum articulum temporis, 
 quantum oportebat signari etiam generationibus commemoratis 
 cursum gloriosissimae ciuitatis in hoc mundo peregrinantis 
 et supernam patriam requirentis. Quod enim negari 
 non potest, prior omnibus Cain ex coniunctione maris et 
 feminae natus est. Neque enim illo nato dixisset Adam, quod 
 dixisse legitur: Adquisiui hominem per Deum, nisi 
 illis duobus ipse fuisset homo nascendo additus primus. 
 Hunc secutus Abel, quem maior frater occidit, praefigurationem 
 quandam peregrinantis ciuitatis Dei, quod ab inpiis et

 

 
 
 
 quodam modo terrigenis, id est terrenam originem diligentibus 
 et. terrenae ciuitatis terrena felicitate gaudentibus, persecutiones 
 iniquas passura fuerat, primus ostendit. Sed quot 
 annorum erat Adam, cum eos genuit, non apparet. Exinde 
 digeruntur generationes aliae de Cain, aliae de illo, quem 
 genuit Adam in eius successionem, quem frater occidit, et 
 appellauit nomen illius Seth dicens, ut scriptum est: Suscitauit 
 enim mihi Deus semen aliud pro Abel, quem 
 occidit Cain. Cum itaque istae duae series generationum, 
 una de Seth, altera de Cain, has duas, de quibus agimus, 
 distinctis ordinibus insinuent ciuitates, unam caelestem in 
 terris peregrinantem, alteram terrenam terrenis tamquam sola 
 sint gaudiis inhiantem uel inhaerentem: nullus de progenie 
 Cain, cum dinumerata sit connumerato Adam usque ad octauam 
 generationem, quot annorum fuisset expressus est, quando 
 genuit eum, qui commemoratur post eum. Noluit enim Spiritus 
 Dei in terrenae ciuitatis generationibus tempora notare ante 
 diluuium, sed in caelestis maluit, tamquam essent memoria 
 digniores. Porro autem Seth quando natus est, non quidem 
 taciti sunt anni patris eius, sed iam genuerat alios; et utrum 
 solos Cain et Abel, adfirmare quis audeat? Non enim quia 
 soli nominati sunt propter ordines generationum quas commemorare 
 oportebat, ideo consequens uideri debet solos fuisse 
 tunc generatos ex Adam. Cum enim silentio coopertis omnium 
 nominibus ceterorum legatur eum genuisse filios et filias: 
 quota fuerit ista proles eius, quis praesumat adserere, si 
 culpam temeritatis euitat? Potuit quippe Adam diuinitus 
 admonitus dicere, postea quam Seth natus est: Suscitauit 
 enim mihi Deus semen aliud pro Abel, quoniam talis

 

 
 
 
 erat futurus, qui inpleret illius sanctitatem, non quod ipse 
 prior post eum temporis ordine nasceretur. Deinde quod 
 scriptum est: Vixit autem Seth quinque et ducentos 
 annos (uel secundum Hebraeos quinque et centum 
 annos), etgenuitEnos : quis possit nisi inconsideratus 
 adseuerare hunc eius primogenitum fuisse? ut admirantes 
 merito requiramus, quo modo per tot annos inmunis fuerit a 
 conubio sine ullo proposito continentiae uel non genuerit 
 coniugatus; quando quidem etiam de ipso legitur: Et genuit 
 filios et filias, et fuerunt omnes dies Seth duodecim 
 et nongenti anni, et mortuus est. Adque ita deinceps, 
 quorum anni commemorantur, nec filios filiasque genuisse 
 reticentur. Ac per hoc non apparet omnino, utrum, qui nominatur 
 genitus, ipse fuerit primogenitus; immo uero, quoniam 
 credibile non est patres illos aetate tam longa aut inpuberes 
 fuisse aut coniugibus caruisse uel fetibus, nec illos eorum 
 filios primos eis natos fuisse credibile est. Sed cum sacrae 
 scriptor historiae ad ortum uitamque Noe, cuius tempore 
 diluuium factum est, per successiones generationum notatis 
 temporibus intenderet peruenire, eas utique commemorauit, 
 non quae primae suis parentibus fuerint, sed quae in propagationis 
 ordinem uenerint. 
 
 Exempli gratia, quo id fiat apertius, aliquid interponam, 
 unde nullus ambigat fieri potuisse quod dico. Euangelista 
 Matthaeus generationem dominicae carnis per seriem parentum 
 uolens commendare memoriae, ordiens a patre Abraham 
 adque ad Dauid primitus ut perueniret intendens: Abraham, 
 inquit, genuit Isaac; quur non dixit Ismael, quem primitus 
 genuit? Isaac autem, inquit, genuit lacob; quur non 
 30 dixit Esau, qui eius primogenitus fuit? Quia scilicet per illos 
 ad Dauid peruenire non posset. Deinde sequitur: Iacob

 

 
 
 
 autem genuit ludam et fratres eius; numquid ludas 
 primogenitus fuit? ludas, inquit, genuit Phar-es et 
 Zarat; nec istorum geminorum aliquis fuit primogenitus 
 Iudae, sed ante illos iam tres genuerat. Eos itaque tenuit in 
 ordine generationum, per quos ad Dauid adque inde quo 
 intenderat perueniret. Ex quo intellegi potest, ueteres quoque 
 homines ante diluuium non primogenitos, sed eos fuisse 
 commemoratos, per quos ordo succedentium generationum 
 ad Noe patriarcham duceretur, ne serae pubertatis illorum 
 obscura et non necessaria quaestio nos fatiget.

CAPUT XVI. 
 
 De iure coniugiorum, quod dissimile a subsequentibus matrimoniis habuerint prima conubia. 
 
 Cum igitur genus humanum post primam copulam uiri 
 facti ex puluere et coniugis eius ex uiri latere manum feminarumque 
 coniunctione opus haberet, ut gignendo multiplicaretur, 
 nec essent ulli homines, nisi qui ex illis duobus nati 
 fuissent: uiri sorores suas coniuges acceperunt; quod profecto 
 quanto est antiquius conpellente necessitate, tanto postea 
 factum est damnabilius religione prohibente. Habita est enim 
 ratio rectissima caritatis, ut homines, quibus esset utilis 
 adque honesta concordia, diuersarum necessitudinum uinculis 
 necterentur, nec unus in uno multas haberet, sed singulae 
 spargerentur in singulos ac sic ad socialem uitam diligentius 
 conligandam plurimae plurimos obtinerent. Pater quippe et 
 socer duarum sunt necessitudinum nomina. Ut ergo alium 
 quisque habeat patrem, alium socerum, numerosius se caritas 
 porrigit. Utrumque autem unus Adam esse cogebatur et 
 filiis et filiabus suis, quando fratres sororesque conubio

 
 
 
 iungebantur. Sic et Eua uxor eius utrique sexui filiorum 
 fuit et socrus et mater; quae si duae feminae fuissent, mater 
 altera et socrus altera, copiosius se socialis dilectio conligaret. 
 Ipsa denique iam soror, quod etiam uxor fiebat, duas tenebat 
 una necessitudines; quibus per singulas distributis, ut altera 
 esset soror, altera uxor, hominum numero socialis propinquitas 
 augeretur. Sed hoc unde fieret tunc non erat, quando nisi 
 fratres et sorores ex illis duobus primis nulli homines erant. 
 Fieri ergo debuit quando potuit, ut existente copia inde 
 ducerentur uxores, quae non erant iam sorores, et non solum 
 illud ut fieret nulla necessitas esset, uerum etiam si fieret 
 nefas esset. Nam si et nepotes primorum hominum, qui iam 
 consobrinas poterant accipere coniuges, sororibus matrimonio 
 iungerentur, non iam duae, sed tres in homine uno necessitudines 
 fierent, quae propter caritatem numerosiore propinquitate 
 nectendam disseminari per singulos singulae debuerunt. 
 Esset enim unus homo filiis suis, fratri scilicet sororique 
 coniugibus, et pater et socer et auunculus; ita et uxor eius 
 eisdem communibus filiis et mater et amita et socrus; idemque 
 inter se filii eorum non solum essent fratres adque 
 coniuges, uerum etiam consobrini, quia et fratrum filii. Omnes 
 autem istae necessitudines, quae uni homini tres homines 
 conectebant, nouem conecterent, si essent in singulis singulae, 
 ut unus homo haberet alteram sororem, alteram uxorem, 
 alteram consobrinam, alterum patrem, alterum auunculum, 
 alterum socerum, alteram matrem, alteram amitam, alteram 
 socrum; adque ita se non in paucitate coartatum, sed latius 
 adque numerosius propinquitatibus crebris uinculum sociale 
 diffunderet. 
 
 Quod humano genere crescente et multiplicato etiam inter 
 inpios deorum multorum falsorumque cultores sic obseruari

 
 
 
 cernimus, ut, etiamsi peruersis legibus permittantur fraterna 
 coniugia, melior tamen consuetudo ipsam malit exhorrere 
 licentiam, et cum sorores accipere in matrimonium primis 
 humani generis temporibus omnino licuerit, sic auersetur, 
 quasi numquam licere potuerit. Ad humanum enim sensum 
 uel adliciendum uel offendendum mos ualet plurimum; qui 
 cum in hac causa inmoderationem concupiscentiae coherceat, 
 eum dissignari adque corrumpi merito esse nefarium iudicatur. 
 Si enim est iniquum auiditate possidendi transgredi limitem 
 agrorum, quanto est iniquius libidine concumbendi subuertere 
 limitem morum! Experti autem sumus in conubiis consobrinarum 
 etiam nostris temporibus propter gradum propinquitatis 
 fraterno gradui proximum quam raro per mores fiebat, quod 
 fieri per leges licebat, quia id nec diuina prohibuit et nondum 
 prohibuerat lex humana. Verum tamen factum etiam licitum 
 propter uicinitatem horrebatur inliciti et, quod fiebat cum 
 consobrina, paene cum sorore fieri uidebatur; quia et ipsi 
 inter se propter tam propinquam consanguinitatem fratres 
 uocantur et paene germani sunt. Fuit autem antiquis patribus 
 religiosae curae, ne ipsa propinquitas se paulatim propaginum 
 ordinibus dirimens longius abiret et propinquitas esse desisteret, 
 eam nondum longe positam rursus matrimonii uinculo 
 conligare et quodam modo reuocare fugientem. Unde iam 
 pleno hominibus orbe terrarum, non quidem sorores ex patre 
 uel matre uel ex ambobus suis parentibus natas, sed tamen 
 amabant de suo genere ducere uxores. Verum quis dubitet 
 honestius hoc tempore etiam consobrinorum prohibita esse 
 coniugia? non solum secundum ea, quae disputauimus, propter 
 multiplicandas adfinitates, ne habeat duas necessitudines una 
 persona, cum duae possint eas habere et numerus propinquitatis 
 augeri; sed etiam quia nescio quo modo inest humanae

 
 
 
 uerecundiae quiddam naturale adque laudabile, ut, cui debet 
 causa propinquitatis reuerendum honorem, ab ea contineat, 
 quamuis generatricem, tamen libidinem, de qua erubescere 
 uidemus et ipsam pudicitiam coniugalem. 
 
 Copulatio igitur maris et feminae, quantum adtinet ad 
 genus mortalium, quoddam seminarium est ciuitatis; sed 
 terrena ciuitas generatione tantummodo, caelestis autem etiam 
 regeneratione opus habet, ut noxam generationis euadat. 
 Utrum autem aliquod fuerit, uel si fuit, quale fuerit corporale 
 adque uisibile regenerationis signum ante diluuium, sicut 
 Abrahae circumcisio postea est imperata, sacra historia tacet. 
 Sacrificasse tamen Deo etiam illos antiquissimos homines non 
 tacet; quod et in duobus primis fratribus claruit, et Noe 
 post diluuium, cum de arca fuisset egressus, hostias Deo 
 legitur immolasse. De qua re in praecedentibus libris iam 
 diximus, non ob aliud daemones adrogantes sibi diuinitatem 
 deosque se credi cupientes sibi expetere sacrificium et gaudere 
 huius modi honoribus, nisi quia uerum sacrificium uero Deo 
 deberi sciunt.

CAPUT XVII. 
 
 De duobus ex uno genitore procreatis patribus adque principibus. 
 
 Cum ergo esset Adam utriusque generis pater, id est et 
 cuius series ad terrenam, et cuius series ad caelestem pertinet 
 ciuitatem, occiso Abel adque in eius interfectione commendato 
 mirabili sacramento facti sunt duo patres singulorum generum, 
 Cain et Seth, in quorum filiis, quos commemorari oportebat, 
 duarum istarum ciuitatum in genere mortalium euidentius 
 indicia clarere coeperunt. Cain quippe genuit Enoch, in cuius 
 nomine condidit ciuitatem, terrenam scilicet, non peregrinantem

 

 
 
 
 in hoc mundo, sed in eius temporali pace ac felicitate quiescentem. 
 Cain autem interpretatur possessio; unde dictum 
 est, quando natus est, siue a patre siue a matre eius: Adquisiui 
 hominem per Deum. Enoch uero dedicatio; hic 
 enim dedicatur terrena ciuitas, ubi conditur, quoniam hic 
 habet eum, quem intendit et adpetit, finem. Porro ille Seth 
 interpretatur resurrectio et Enos filius eius interpretatur homo; 
 non sicut Adam. Et ipsum enim nomen homo interpretatur; 
 sed commune perhibetur esse in illa lingua, id est Hebraea, 
 masculo et feminae. Nam sic de illo scriptum est: Masculum 
 et feminam fecit illos et benedixit illos 
 et cognominauit nomen eorum Adam. Unde non 
 ambigitur sic appellatam fuisse feminam Euam proprio 
 nomine, ut tamen Adam, quod interpretatur homo, nomen 
 esset amborum. Enos autem sic interpretatur homo, ut hoc 
 non posse feminam nuncupari periti linguae illius adseuerent, 
 tamquam filius resurrectionis, ubi non nubent neque 
 uxores ducent. Non enim erit ibi generatio, cum illuc 
 perduxerit regeneratio. Quare et hoc non incassum notandum 
 arbitror, quod in eis generationibus, quae propagantur 
 ex illo qui est appellatus Seth, cum genuisse filios filiasque 
 dicantur, nulla ibi genita nominatim femina expressa est; in 
 his autem, quae propagantur ex Cain, in ipso fine, quo usque, 
 pertendunt, nouissima femina genita nominatur. Sic enim 
 legitur: Mathusael genuit Lamech; et sumsit sibi 
 Lamech duas uxores, nomen uni Ada et nomen 
 secundae Sella, et peperit Ada Iobel; hic erat 
 pater habitantium in tabernaculis pecuariorum.

 

 
 
 
 Et nomen fratris eius Iobal; hic fuit qui ostendit 
 psalterium et citharam. Sella autem peperit et 
 ipsa Tobel; et erat malleator aerarius aeramenti 
 et ferri. Soror autem Tobel Noemma. Huc usque porrectae 
 sunt generationes ex Cain, quae sunt omnes ab Adam 
 octo adnumerato ipso Adam, septem scilicet usque ad Lamech, 
 qui duarum maritus uxorum fuit, et octaua est generatio in 
 filiis eius, in quibus commemoratur et femina. Ubi eleganter 
 significatum est terrenam ciuitatem usque in sui finem carnales 
 habituram generationes, quae marium feminarumque coniunctione 
 proueniunt. Unde et ipsae, quod praeter Euam nusquam 
 reperitur ante diluuium, nominibus propriis exprimuntur uxores 
 illius hominis, qui nominatur hic nouissimus pater. Sicut 
 autem Cain, quod interpretatur possessio, terrenae conditor 
 ciuitatis, et filius eius, in cuius nomine condita est, Enoch, 
 quod interpretatur dedicatio, indicat istam ciuitatem et initium 
 et finem habere terrenum, ubi nihil speratur amplius, quam 
 in hoc saeculo cerni potest: ita Seth, quod interpretatur resurrectio, 
 cum sit generationum seorsus commemoratarum pater, 
 quid de filio eius sacra haec historia dicat, intuendum est.

CAPUT XVIII. 
 
 Quid significatum sit in Abel et Seth et Enos, quod appareat ad Christum et corpus eius, id est ecclesiam, pertinere. 
 
 Et Seth, inquit, natus est filius, et nominauit nomen 
 eius Enos; hic sperauit inuocare nomen Domini Dei. 
 Nempe clamat adtestatio ueritatis. In spe igitur uiuit homo

 

 

 

 
 
 
 filius resurrectionis; in spe uiuit, quamdiu peregrinatur hic, 
 ciuitas Dei, quae gignitur ex fide resurrectionis Christi. Ex 
 duobus namque illis hominibus, Abel, quod interpretatur 
 luctus, et eius fratre Seth, quod interpretatur resurrectio. 
 mors Christi et uita eius ex mortuis figuratur. Ex qua fide 
 gignitur hic ciuitas Dei, id est homo, qui sperauit inuocare 
 nomen Domini Dei. Spe enim salui facti sumus, ait apostolus. 
 Spes autem quae uidetur, non est spes. Quod 
 enim uidet quis, quid sperat? Si autem quod non 
 uidemus speramus, per patientiam exspectamus. Nam 
 quis uacare hoc existimet ab altitudine sacramenti? Numquid 
 enim Abel non sperauit inuocare nomen Domini Dei, cuius 
 sacrificium scriptura tam acceptum Deo fuisse commemorat? 
 Numquid ipse Seth non sperauit inuocare nomen Domini Dei, 
 de quo dictum est: Suscitauit enim mihi Deus semen 
 aliud pro Abel? Quur ergo huic proprie tribuitur, quod 
 piorum omnium intellegitur esse commune, nisi quia oportebat 
 in eo, qui de patre generationum in meliorem partem, hoc 
 est supernae ciuitatis, separatarum, primus commemoratur 
 exortus, praefigurari hominem, id est hominum societatem, 
 quae non secundum hominem in re felicitatis terrenae, sed 
 secundum Deum uiuit in spe felicitatis aeternae? Nec dictum 
 est: <Hic sperauit in Dominum Deum\', aut: \'Hic inuocauit 
 nomen Domini Dei\', sed: sperauit, inquit, inuocare nomen 
 Domini Dei. Quid sibi hoc uult: Sperauit inuocare, nisi 
 quia prophetia est exorturum populum, qui secundum electionem 
 gratiae inuocaret nomen Domini Dei? Hoc est, quod 
 per alium prophetam dictum apostolus de hoc populo intel- •

 

 
 
 
 legit ad Dei gratiam pertinente: Et erit, omnis qui inuocauerit 
 nomen Domini saluus erit. Hoc ipsum enim 
 quod dicitur: Et nominauit nomen eius Enos, quod 
 interpretatur homo, ac deinde additur: Hic sperauit 
 inuocare nomen Domini Dei, satis ostenditur, quod non 
 in se ipso spem ponere debeat homo; maledictus enim 
 omnis (sicut alibi legitur), qui spem suam ponit in homine, 
 ac per hoc nec in se, ut sit ciuis alterius ciuitatis, 
 quae non secundum filium Cain dedicatur hoc tempore, id est 
 mortalis huius saeculi labente transcursu, sed in illa inmortali 
 tate beatitudinis sempiternae.

CAPUT XVIIII. 
 
 De significatione, quae in Enoch translatione monstratur. 
 
 Nam et ista propago, cuius est pater Seth, in ea generatione 
 habet dedicationis nomen, quae septima est ex Adam 
 adnumerato Adam. Septimus enim ab illo natus est Enoch, 
 quod interpretatur dedicatio. Sed ipse est ille translatus, quoniam 
 placuit Deo, et insigni numero in ordine generationum, 
 quo sabbatum consecratum est, septimo scilicet ab Adam. 
 Ab ipso autem patre istarum generationum, quae discernuntur 
 a progenie Cain, id est a Seth, sextus est; quoto die factus 
 est homo et consummauit Deus omnia opera sua. Sed huius 
 Enoch translatio nostrae dedicationis est praefigurata dilatio. 
 Quae quidem iam facta est in Christo capite nostro, qui sic 
 resurrexit, ut non moriatur ulterius, sed etiam ipse translatus 
 est; restat autem altera dedicatio uniuersae domus, cuius ipse

 

 

 
 
 
 Christus est fundamentum, quae differtur in finem, quando 
 erit omnium resurrectio non moriturorum amplius. Siue autem 
 domus Dei dicatur siue templum Dei siue ciuitas Dei, id 
 ipsum est nec abhorret a Latini eloquii consuetudine. Nam 
 et Vergilius imperiosissimam ciuitatem domum appellat Assaraci, 
 Romanos uolens intellegi, qui de Assaraco per Troianos 
 originem ducunt; et domum Aeneae eosdem ipsos, quia eo 
 duce Troiani cum Italiam uenissent ab eis condita est Roma. 
 Imitatus namque est poeta ille litteras sacras, in quibus 
 dicitur domus Iacob iam ingens populus Hebraeorum.

CAPUT XX. 
 
 De eo, quod Cain successio in octo ab Adam generationes clauditur, et in posteris ab eodem patre Adam Noe decimus inuenitur. 
 
 Dicet aliquis: *Si hoc intendebat scriptor huius historiae Ie . 
 in commemorandis generationibus ex Adam per filium eius 
 Seth, ut per illas perueniret ad Noe, sub quo factum est 
 diluuium, a quo rursus contexeretur ordo nascentium, quo 
 perueniret ad Abraham, a quo Matthaeus euangelista incipit 
 generationes, quibus ad Christum peruenit aeternum regem 
 ciuitatis Dei: quid intendebat in generationibus ex Cain et 
 quo eas perducere uolebat?1 Respondetur: Usque ad diluuium, 
 quo totum illud genus terrenae ciuitatis absumtum est, sed 
 reparatum est ex filiis Noe. Neque enim deesse poterit haec 
 terrena ciuitas societasque hominum secundum hominem 
 uiuentium usque ad huius saeculi finem, de quo Dominus 
 ait: Filii saeculi huius generant et generantur. Ciuitatem 
 uero Dei peregrinantem in hoc saeculo regeneratio perducit 
 ad alterum saeculum, cuius filii nec generant nec

 

 
 
 
 generantur. Hic ergo generari et generare ciuitati utrique commune 
 est; quamuis Dei ciuitas habeat etiam hic multa ciuium 
 milia, quae ab opere generandi se abstineant; sed habet etiam 
 illa ex imitatione quadam, licet errantium. Ad eam namque 
 pertinent etiam, qui deuiantes ab huius fide diuersas haereses 
 condiderunt; secundum hominem quippe uiuunt, non secundum 
 Deum. Et Indorum gymnosophistae, qui nudi perhibentur philosophari 
 in solitudinibus Indiae, cibi esu ot a generando se 
 cohibent. Non est enim hoc bonum, nisi cum fit secundum 
 fidem summi boni, qui Deus est. Hoc tamen nemo fecisse 
 ante diluuium reperitur; quando quidem etiam ipse Enoch 
 septimus ab Adam, qui translatus refertur esse non mortuus, 
 genuit filios et filias antequam transferretur; in quibus fuit 
 Mathusalam, per quem generationum memorandarum ordo 
 transcurrit. 
 
 
 Quur ergo tanta paucitas successionum commemoratur in 
 generationibus ex Cain, si eas usque ad diluuium perduci 
 oportebat, nec erat diuturna aetas praeueniens pubertatem, 
 quae centum uel amplius annos uacaret a fetibus? Nam si 
 non intendebat auctor libri huius aliquem, ad quem necessario 
 perduceret seriem generationum, sicut in illis, quae ueniunt 
 de semine Seth, intendebat peruenire ad Noe, a quo rursus 
 ordo necessarius sequeretur: quid opus erat praetermittere 
 primogenitos filios, ut perueniretur ad Lamech, in cuius filiis 
 finitur illa contextio, octaua generatione scilicet ex Adam, 
 septima ex Cain, quasi esset inde aliquid deinceps conectendum, 
 unde perueniretur uel ad Israeliticum populum, in 
 quo caelesti ciuitati etiam terrena Hierusalem figuram

 
 
 
 propheticam praebuit, uel ad Christum secundum carnem, 
 qui est super omnia Deus benedictus in saecula, 
 supernae Hierusalem fabricator adque regnator, cum tota progenies 
 Cain diluuio sit deleta? Unde uideri potest in eodem 
 ordine generationum primogenitos fuisse commemoratos. Quur 
 ergo tam pauci sunt? Non enim usque ad diluuium tot esse 
 potuerunt, non uacantibus usque ad centenariam pubertatem 
 patribus ab officio generandi, si non erat tunc proportione 
 longaeuitatis illius etiam sera pubertas. Ut enim peraeque 
 triginta annorum fuerint, cum filios generare coeperunt, octiens 
 triceni (quoniam octo sunt generationes cum Adam et cum 
 eis quos genuit Lamech) ducenti et quadraginta sunt anni: 
 num itaque toto deinde tempore usque ad diluuium non generauerunt? 
 Qua tandem causa, qui haec scripsit, generationes 
 commemorare noluit quae sequuntur? Nam ex Adam usque 
 ad diluuium conputantur anni secundum codices nostros duo 
 milia ducenti sexaginta duo; secundum Hebraeos autem mille 
 sescenti quinquaginta sex. Ut ergo istum numerum minorem 
 credamus esse ueriorem, de mille sescentis quinquaginta sex 
 annis ducenti quadraginta detrahantur: numquid credibile est 
 per mille quadringentos, et quod excurrit, annos, qui restant 
 usque diluuium, progeniem Cain a generationibus uacare potuisse? 
 
 Sed qui ex hoc mouetur, meminerit, cum quaererem, quo 
 modo credendum sit antiquos illos homines per tam multos 
 annos a gignendis filiis cessare potuisse, duobus modis istam 
 solutam esse quaestionem: aut de sera pubertate, proportione 
 tam longae uitae, aut de filiis qui commemorantur in generationibus, 
 quod non fuerint primogeniti, sed hi, per quos ad

 

 
 
 
 eum, quem intendebat auctor libri, poterat perueniri, sicut ad 
 Noe in generationibus Seth. Proinde in generationibus Cain, 
 si non occurrit qui deberet intendi, ad quem praetermissis 
 primogenitis per eos, qui commemorati sunt, perueniri oportebat, 
 sera pubertas intellegenda restabit, ut aliquanto post 
 centum annos puberes habilesque ad gignendum facti fuerint, 
 ut ordo generationum per primogenitos curreret et usque 
 diluuium ad numerum annorum tantae quantitatis occurreret. 
 Quamuis fieri possit, ut propter aliquam secretiorem causam, 
 quae me latet, usque ad Lamech et eius filios generationum 
 perueniente contextu commendaretur haec ciuitas, quam dicimus 
 esse terrenam, ac deinde cessaret scriptor libri commemorare 
 ceteras, quae usque ad diluuium esse potuerunt. Potest 
 et illa esse causa, quur non ordo generationum per primogenitos 
 duceretur, ut necesse non sit in illis hominibus tam 
 seram credere pubertatem, quod scilicet eadem ciuitas, quam 
 Cain in nomine Enoch filii sui condidit, longe lateque regnare 
 potuerit et reges habere non simul plures, sed suis aetatibus 
 singulos, quos genuissent sibi successuros quicumque regnassent. 
 Horum regum primus esse potuit ipse Cain, secundus 
 filius eius Enoch, in cuius nomine, ubi regnaretur, condita 
 est ciuitas; tertius Gaidad, quem genuit Enoch; quartus 
 Meuia, quem genuit Gaidad; quintus Mathusael, quem genuit 
 Meuia; sextus Lamech, quem genuit Mathusael, qui est septimus 
 ab Adam per Cain. Non autem erat consequens, ut 
 primogeniti regum regnantibus succederent patribus, sed quos 
 regnandi meritum propter uirtutem terrenae utilem ciuitati. 
 uel sors aliqua reperiret, uel ille potissimum succederet patri 
 hereditario quodam iure regnandi, quem prae ceteris filiis

 
 
 
 dilexisset. Potuit autem uiuente adhuc Lamech adque regnante 
 fieri diluuium, ut ipsum cum aliis omnibus hominibus, exceptis 
 qui in arca fuerunt, quem perderet inueniret. Neque 
 enim mirandum est, si uaria quantitate numerositatis annorum 
 interposita per tam longam aetatem ab Adam usque diluuium 
 non aequalis numeri generationes habuit utraque progenies, 
 sed per Cain septem, per Seth autem decem; septimus est 
 enim, ut iam dixi, ab Adam Lamech, decimus Noe; et ideo 
 non unus filius Lamech, sicut in ceteris superius, sed plures 
 commemorati sunt, quia incertum erat quis ei fuisset mortuo 
 successurus, si regnandi tempus inter ipsum et diluuium 
 remansisset. 
 
 Sed quoquo modo se habeat siue per primogenitos siue 
 per reges ex Cain generationum ordo decurrens, illud mihi 
 nullo pacto praetereundum silentio uidetur, quod, cum Lamech 
 septimus ab Adam fuisset inuentus, tot eius adnumerati sunt 
 filii, donec undenarius numerus inpleretur, quo significatur 
 peccatum. Adduntur enim tres filii et una filia. Uxores autem 
 aliud possunt significare, non hoc quod nunc commendandum 
 uidetur. Nunc enim de generationibus loquimur; illae uero 
 unde sint genitae, tacitum est. Quoniam ergo lex denario 
 numero praedicatur, unde est memorabilis ille decalogus, 
 profecto numerus undenarius, quoniam transgreditur denarium, 
 transgressionem legis ac per hoc peccatum significat. Hinc 
 est quod in tabernaculo testimonii, quod erat in itinere populi 
 Dei uelut templum ambulatorium, undecim uela cilicina 
 fieri praecepta sunt. In cilicio quippe recordatio est peccatorum 
 propter haedos ad sinistram futuros; quod confitentes 
 in cilicio prosternimur tamquam dicentes quod in psalmo

 

 
 
 
 scriptum est: Et peccatum meum ante me est semper. 
 Progenies ergo ex Adam per Cain sceleratum undenario numero 
 finitur, quo peccatum significatur; et ipse numerus 
 femina clauditur, a quo sexu initium factum est peccati, per 
 quod omnes morimur. Commissum est autem, ut et uoluptas 
 camis , quae spiritui resisteret,. sequeretur. Nam et ipsa filia 
 Lamech Noemma uoluptas interpretatur. Per Seth autem ab 
 Adam usque ad Noe denarius insinuatur legitimus numerus. 
 Cui Noe tres adiciuntur filii, unde uno lapso duo benedicuntur 
 a patre, ut remoto reprobo et probatis filiis ad numerum 
 additis etiam duodenarius numerus intimetur, qui et in patriarcharum 
 et in apostolorum numero insignis est, propter septenarii 
 partes alteram per alteram multiplicatas. Nam ter quaterni 
 uel quater terni ipsum faciunt. His ita se habentibus 
 uideo considerandum et commemorandum, ista utraque progenies, 
 quae distinctis generationibus duas insinuat ciuitates, 
 unam terrigenarum, alteram regeneratorum, quo modo postea 
 sic commixta fuerit adque confusa, ut uniuersum genus humanum 
 exceptis octo hominibus diluuio perire mereretur.

CAPUT XXI. 
 
 Qua ratione commemorato Enoch, qui fuit filius Cain, totius generationis eius usque ad diluuium sit continuata narratio; commemorato autem Enos, qui fuit filius Seth, ad conditionis humanae principium sit reditum. 
 
 Primo autem intuendum est, quem ad modum, cum ex 
 Cain generationes enumerarentur, commemorato ante ceteros

 

 
 
 
 posteros eius illo, in cuius nomine condita est ciuitas, id est 
 Enoch, contexti sunt ceteri usque ad illum finem, de qua 
 locutus sum, donec illud genus adque uniuersa propago diluuio 
 deleretur; cum uero filius Seth unus commemoratus fuisset 
 Enos, nondum usque ad diluuium additis ceteris articulus 
 quidam interponitur et dicitur: Hic liber natiuitatis hominum, 
 qua die fecit Deus Adam, ad imaginem Dei 
 fecit illum. Masculum et feminam fecit illos, et benedixit 
 illos, et cognominauit nomen eorum Adam, qua 
 die fecit illos. Quod mihi uidetur ad hoc interpositum, ut 
 hinc rursus inciperet ab ipso Adam dinumeratio temporum, 
 quam noluit facere, qui haec scripsit, in ciuitate terrena; 
 tamquam eum Deus sic commoneret, ut non conputaret. Sed 
 quare hinc reditur ad istam recapitulationem, postea quam 
 commemoratus est filius Seth, homo qui sperauit inuocare 
 nomen Domini Dei, nisi quia sic oportebat istas duas proponere 
 ciuitates, unam per homicidam usque ad homicidam 
 (nam et Lamech duabus uxoribus suis se perpetrasse homicidium 
 confitetur), alteram per eum, qui sperauit inuocare 
 nomen Domini Dei? Hoc est quippe in hoc mundo peregrinantis 
 ciuitatis Dei totum adque summum in hac mortalitate 
 negotium, quod per unum hominem, quem sane occisi resurrectio 
 genuit, commendandum fuit. Homo quippe ille unus 
 totius supernae ciuitatis est unitas, nondum quidem conpleta, 
 sed praemissa ista prophetica praefiguratione conplenda. Filius 
 ergo Cain, hoc est filius possessionis, (cuius nisi terrenae?) 
 habeat nomen in ciuitate terrena, quia in eius nomine condita 
 est. De his est enim, de quibus cantatur in psalmo:

 

 
 
 
 lnuocabunt nomina eorum in terris ipsorum; propter 
 quod sequitur eos quod in alio psalmo scriptum est: Domine, 
 in ciuitate tua imaginem eorum ad nihilum 
 redige. Filius autem Seth, hoc est filius resurrectionis, 
 speret inuocare nomen Domini Dei; eam quippe societatem 
 hominum praefigurat quae dicit: Ego autem sicut oliua 
 fructifera in domo Dei speraui in misericordia Dei; 
 uanas autem glorias famosi in terra nominis non requirat; 
 beatus est enim uir, cuius est nomen Domini spes 
 eius, et non respexit in uanitates et insanias mendaces. 
 Propositis itaque duabus ciuitatibus, una in re huius 
 saeculi, altera in spe Dei, tamquam ex communi, quae aperta 
 est in Adam, ianua mortalitatis egressis, ut procurrant et excurrant 
 ad discretos proprios ac debitos fines, incipit dinumeratio 
 temporum; in qua et aliae generationes adiciuntur, 
 facta recapitulatione ex Adam, ex cuius origine damnata, 
 ueluti massa una meritae damnationi tradita, facit Deus alia 
 in contumeliam uasa irae, alia in honorem uasa misericordiae, 
 illis reddens quod debetur in poena, istis donans quod non 
 debetur in gratia; ut ex ipsa etiam conparatione uasorum 
 irae superna ciuitas discat, quae peregrinatur in terris, non 
 fidere libertate arbitrii sui, sed speret inuocare nomen Domini 
 Dei. Quoniam uoluntas in natura, quae facta est bona a Deo 
 bono, sed mutabilis ab inmutabili, quia ex nihilo, et a bono 
 potest declinare, ut faciat malum, quod fit libero arbitrio, et 
 a malo, ut faciat bonum, quod non fit sine diuino adiutorio.

CAPUT XXII. 
 
 De lapsu filiorum Dei alienigenarum mulierum amore captorum, unde et omnes exceptis octo hominibus diluuio perire meruerunt. 
 
 Hoc itaque libero uoluntatis arbitrio genere humano progrediente 
 adque crescente facta est permixtio et iniquitate 
 participata quaedam utriusque confusio ciuitatis. Quod malum 
 a sexu femineo causam rursus inuenit; non quidem illo modo 
 quo ab initio (non enim cuiusquam etiam tunc fallacia seductae 
 illae feminae persuaserunt peccatum uiris); sed ab 
 initio quae prauis moribus fuerant in terrena ciuitate, id est 
 in terrigenarum societate, amatae sunt a filiis Dei, ciuibus 
 scilicet peregrinantis in hoc saeculo alterius ciuitatis, propter 
 pulchritudinem corporis. Quod bonum Dei quidem donum est; 
 sed propterea id largitur etiam malis, ne magnum bonum 
 uideatur bonis. Deserto itaque bono magno et bonorum proprio 
 lapsus est factus ad bonum minimum, non bonis proprium, 
 sed bonis malisque commune; ac sic filii Dei filiarum 
 hominum amore sunt capti, adque ut eis coniugibus fruerentur, 
 in mores societatis terrigenae defluxerunt, deserta pietate, 
 quam in sancta societate seruabant. Sic enim corporis 
 pulchritudo, a Deo quidem factum, sed temporale carnale 
 infimum bonum, male amatur postposito Deo, aeterno interno 
 sempiterno bono, quem ad modum iustitia deserta et aurum 
 amatur ab auaris, nullo peccato auri, sed hominis. Ita se 
 habet omnis creatura. Cum enim bona sit, et bene amari 
 potest et male: bene scilicet ordine custodito, male ordine 
 perturbato. Quod in laude quadam Cerei breuiter uersibus dixi: 

 
 Haec tua sunt, bona sunt, quia tu bonus ista creasti. 
 Nil nostrum est in eis, nisi quod peccamus amantes 
 Ordine neglecto pro te, quod conditur abs te . 
 



 

 
 
 
 Creator autem si ueraciter ametur, hoc est si ipse, non aliud 
 pro illo quod non est ipse, ametur, male amari non potest. 
 Nam et amor ipse ordinate amandus est, quo bene amatur 
 quod amandum est, ut sit in nobis metus qua uiuitur bene. 
 Unde mihi uidetur, quod definitio breuis et uera uirtutis ordo 
 est amoris; propter quod in sancto cantico canticorum cantat 
 sponsa Christi, ciuitas Dei: Ordinate in me caritatem. 
 Huius igitur caritatis, hoc est dilectionis et amoris, ordine 
 perturbato Deum filii Dei neglexerunt et filias hominum dilexerunt. 
 Quibus duobus nominibus satis ciuitas utraque discernitur. 
 Neque enim et illi non erant filii hominum per naturam; 
 sed aliud nomen coeperant habere per gratiam. Nam in 
 eadem scriptura, ubi dicti sunt dilexisse filias hominum filii 
 Dei, idem dicti sunt etiam angeli Dei. Unde illos multi putant 
 non homines fuisse, sed angelos.

CAPUT XXIII. 
 An credendum sit angelos substantiae spiritalis 
 amore speciosarum mulierum captos earundem inisse 
 coniugia, ex quibus gigantes sint creati. 
 
 Quam quaestionem nos transeunter commemoratam in tertio 
 huius operis libro reliquimus insolutam, utrum possint angeli, 
 cum spiritus sint, corporaliter coire cum feminis. Scriptum 
 est enim: Qui facit angelos suos spiritus, id est eos, 
 qui natura spiritus sunt, facit esse angelos suos, iniungendo 
 eis officium nuntiandi. Qui enim Graece dicitur SyyeXoi , quod 
 nomen Latina declinatione angelus perhibetur, Latina lingua 
 nuntius interpretatur. Sed utrum eorum corpora consequenter 
 adiunxerit dicendo: Et ministros suos ignem ardentem, 
 an quod caritate tamquam igne spiritali feruere debeant ministri 
 eius, ambiguum est. Apparuisse tamen hominibus

 
 
 
 angelos in talibus corporibus, ut non solum uideri, uerum etiam 
 tangi possent, eadem ueracissima scriptura testatur. Et quoniam 
 creberrima fama est multique se expertos uel ab eis, 
 qui experti essent, de quorum fide dubitandum non esset, 
 audisse confirmant, Siluanos et Panes, quos uulgo incubos 
 uocant, inprobos saepe extitisse mulieribus et earum adpetisse 
 ac peregisse concubitum; et quosdam daemones, quos Dusios 
 Galli nuncupant, adsidue hanc inmunditiam et tentare et 
 efficere, plures talesque adseuerant, ut hoc negare inpudentiae 
 uideatur: non hinc aliquid audeo definire, utrum aliqui spiritus 
 elemento aerio corporati (nam hoc elementum etiam 
 cum agitatur flabello sensu corporis tactuque sentitur) possint 
 hanc etiam pati libidinem, ut, quo modo possunt, sentientibus 
 feminis misceantur. Dei tamen angelos sanctos nullo modo 
 illo tempore sic labi potuisse crediderim; nec de his dixisse 
 apostolum Petrum: Si enim Deus angelis peccantibus 
 non pepercit, sed carceribus caliginis inferi retrudens 
 tradidit in iudicio puniendos reseruari; sed potius 
 de illis, qui primum apostatantes a Deo cum diabolo 
 suo principe ceciderunt, qui primum hominem per inuidiam 
 serpentina fraude deiecit. Angelos autem fuisse etiam Dei 
 homines nuncupatos eadem scriptura sancta locupletissima 
 testis est. Nam et de Iohanne scriptum est: Ecce mitto 
 angelum meum ante faciem tuam, qui praeparabit 
 uiam tuam, et Malachiel propheta propria quadam, id est 
 proprie sibi inpertita gratia dictus est angelus.

 

 
 
 
 
 Verum hoc mouet quosdam, quod ex illis, qui dicti sunt 
 angeli Dei, et ex mulieribus, quas amauerunt, non quasi homines 
 generis nostri, sed gigantes legimus esse natos. Quasi 
 uero corpora hominum modum nostrum longe excedentia, 
 quod etiam supra commemoraui, non etiam nostris temporibus 
 nata sunt. Nonne ante paucos annos, cum Romanae 
 urbis quod a Gothis factum est adpropinquaret excidium, 
 Romae fuit femina cum suo patre et sua matre, quae corpore 
 quodam modo giganteo longe ceteris praemineret? Ad quam 
 uisendam mirabilis fiebat usquequaque concursus. Et hoc erat 
 maxime admirationi, quod ambo parentes eius nec saltem tam 
 longi homines erant, quam longissimos uidere consueuimus. 
 Potuerunt igitur gigantes nasci, et prius quam filii Dei, qui 
 et angeli Dei dicti sunt, filiabus hominum, hoc est secundum 
 hominem uiuentium, miscerentur; filii scilicet Seth filiis Cain. 
 Nam et canonica scriptura sic loquitur, in quo libro haec 
 legimus, cuius uerba ista sunt: Et factum est, postquam 
 coeperunt homines multi fieri super terram, et filiae 
 natae sunt illis; uidentes autem angeli Dei filias 
 hominum, quia bonae sunt, sumserunt sibi uxores ex 
 omnibus quas elegerunt. Et dixit Dominus Deus: 
 Non permanebit spiritus meus in hominibus his in 
 aeternum, propter quod caro sunt. Erunt autem dies 
 eorum centum uiginti anni. Gigantes autem erant 
 super terram in diebus illis et post illud, cum intrarent 
 filii Dei ad filias hominum, et generabant sibi; 
 illi erant gigantes a saeculo homines nominati. Haec 
 libri uerba diuini satis indicant iam illis diebus fuisse gigantes 
 super terram, quando filii Dei acceperunt uxores filias

 

 
 
 
 hominum, cum eas amarent bonas, id est pulchras. Consuetudo 
 quippe scripturae huius est, etiam speciosos corpore bonos 
 uocare. Sed et postquam hoc factum est, nati sunt gigantes. 
 Sic enim ait: Gigantes autem erant super terram in 
 diebus illis et post illud, cum intrarent filii Dei ad 
 filias hominum. Ergo et ante in illis diebus et post illud. 
 Quod autem ait: Et. generabant sibi, satis ostendit, quod 
 prius, antequam sic caderent filii Dei, Deo generabant, non 
 sibi, id est non dominante libidine coeundi, sed seruiente 
 officio propagandi; non familiam fastus sui, sed ciues ciuitatis 
 Dei. quibus adnuntiarent tamquam angeli Dei, ut ponerent in 
 Deo spem suam, similes illius, qui natus est de Seth, filius 
 resurrectionis, et sperauit inuocare nomen Domini Dei; in qua 
 spe essent cum suis posteris coheredes aeternorum bonorum 
 et sub Deo patre fratres filiorum. 
 
 
 Non autem illos ita fuisse angelos Dei, ut homines non 
 essent, sicut quidam putant, sed homines procul dubio fuisse, 
 scriptura ipsa sine ulla ambiguitate declarat. Cum enim praemissum 
 esset, quod uidentes angeli Dei filias hominum, 
 quia bonae sunt, sumserunt sibi uxores ex omnibus 
 quas elegerunt, mox adiunctum est: Et dixit Dominus 
 Deus: Non permanebit spiritus meus in hominibus 
 his in aeternum, propter quod caro sunt. Spiritu Dei 
 quippe fuerant facti angeli Dei et filii Dei, sed declinando 
 ad inferiora dicuntur homines nomine naturae, non gratiae; 
 dicuntur et caro, desertores spiritus et deserendo deserti. Et 
 septuaginta quidem interpretes et angelos Dei dixerunt istos 
 et filios Dei; quod quidem non omnes codices habent, nam 
 quidam nisi filios Dei non habent. Aquila autem, quem interpretem 
 Iudaei ceteris anteponunt, non angelos Dei, nec filios

 

 
 
 
 Dei, sed filios deorum interpretatus est. Utrumque autem 
 uerum est. Nam et filii Dei erant, sub quo patre suorum 
 patrum etiam fratres erant; et filii deorum, quoniam dis geniti 
 erant, cum quibus et ipsi di erant iuxta illud psalmi: Ego 
 dixi: Di estis et filii Excelsi omnes. Merito enim creduntur 
 septuaginta interpretes accepisse propheticum spiritum, 
 ut, si quid eius auctoritate mutarent adque aliter quam erat 
 quod interpretabantur dicerent, neque hoc diuinitus dictum 
 esse dubitaretur. Quamuis hoc in Hebraeo esse perhibeatur 
 ambiguum, ut et filii Dei et filii deorum posset interpretari. 
 
 
 Omittamus igitur earum scripturarum fabulas, quae apocryphae 
 nuncupantur, eo quod earum occulta origo non claruit 
 patribus, a quibus usque ad nos auctoritas ueracium scripturarum 
 certissima et notissima successione peruenit. In his 
 autem apocryphis etsi inuenitur aliqua ueritas, tamen propter 
 multa falsa nulla est canonica auctoritas. Scripsisse quidem 
 nonnulla diuine illum Enoch, septimum ab Adam, negare non 
 possumus, cum hoc in epistula canonica ludas apostolus 
 dicat. Sed non frustra non sunt in eo canone scripturarum, 
 qui seruabatur in templo Hebraei populi succedentium diligentia 
 sacerdotum, nisi quia ob antiquitatem suspectae fidei 
 iudicata sunt, nec utrum haec essent, quae ille scripsisset, 
 poterat inueniri, non talibus proferentibus, qui ea per seriem 
 successionis reperirentur rite seruasse. Unde illa, quae sub 
 eius nomine proferuntur et continent istas de gigantibus 
 fabulas, quod non habuerint homines patres, recte a prudentibus 
 iudicantur non ipsius esse credenda; sicut multa sub

 

 

 

 
 
 
 nominibus et aliorum prophetarum et recentiora sub nominibus 
 apostolorum ab haereticis proferuntur, quae omnia nomine 
 apocryphorum ab auctoritate canonica diligenti exami . 
 natione remota sunt. Igitur secundum scripturas canonicas 
 Hebraeas adque Christianas multos gigantes ante diluuium 
 fuisse non dubium est, et hos fuisse ciues terrigenae societatis 
 hominum; Dei autem filios, qui secundum carnem de 
 Seth propagati sunt, in hanc societatem deserta iustitia declinasse. 
 Nec mirandum est, quod etiam de ipsis gigantes nasci 
 potuerunt. Neque enim omnes gigantes, sed magis multi utique 
 tunc fuerunt, quam post diluuium temporibus ceteris. 
 Quos propterea creare placuit Creatori, ut etiam hinc ostenderetur 
 non solum pulchritudines, uerum etiam magnitudines 
 et fortitudines corporum non magni pendendas esse sapienti, 
 qui spiritalibus adque inmortalibus longe melioribus adque 
 firmioribus et bonorum propriis, non bonorum malorumque 
 communibus beatificatur bonis. Quam rem alius propheta 
 commendans ait: Ibi fuerunt gigantes illi nominati, qui 
 ab initio fuerunt staturosi, scientes proelium. Non 
 hos elegit Dominus, nec uiam scientiae dedit illis; 
 sed interierunt, quia non habuerunt sapientiam, perierunt 
 propter inconsiderantiam.

CAPUT XXIIII. 
 Quo modo intellegendum sit, quod de eis, qui diluuio 
 perdendi erant, Dominus dixerit: Erunt dies eorum 
 centum uiginti anni. 
 
 Quod autem dixit Deus: Erunt dies eorum centum 
 uiginti anni, non sic accipiendum est, quasi praenuntiatum 
 sit post haec homines centum uiginti annos uiuendo non

 

 
 
 
 transgredi, cum et post diluuium etiam quingentos excessisse 
 inueniamus; sed intellegendum est hoc Deum dixisse, cum 
 circa finem quingentorum annorum esset Noe, id est quadringentos 
 octoginta uitae annos ageret, quos more suo scriptura 
 quingentos uocat, nomine totius maximam partem plerumque 
 significans; sescentensimo quippe anno uitae Noe, secundo 
 mense factum est diluuium; ac sic centum uiginti anni praedicti 
 sunt futuri uitae hominum periturorum, quibus transactis 
 diluuio delerentur. Nec frustra creditur sic factum esse 
 diluuium, iam non inuentis in terra qui non erant digni tali 
 morte defungi, qua in inpios uindicatum est; non quo quic- 
 ■ quam bonis quandoque morituris tale genus mortis faciat 
 aliquid, quod eis possit obesse post mortem; uerum tamen 
 nullus eorum diluuio mortuus est, quos de semine Seth propagatos 
 sancta scriptura commemorat. Sic autem diuinitus 
 diluuii causa narratur: Videns, inquit, Dominus Deus, 
 quia multiplicatae sunt malitiae hominum super terram, 
 et omnis quisque cogitat in corde suo diligenter 
 super maligna omnes dies, et cogitauit Deus, quia 
 fecit hominem super terram, et recogitauit, et dixit 
 Deus: Deleam hominem, quem feci, a facie terrae, ab 
 homine usque ad pecus et a repentibus usque ad 
 uolatilia caeli, quia iratus sum, quoniam feci eos.

CAPUT XXV. 
 De ira Dei, quae incommutabilem tranquillitatem 
 nulla inflammatione perturbat. 
 
 Ira Dei non perturbatio animi eius est, sed iudicium quo 
 inrogatur poena peccato. Cogitatio uero eius et recogitatio

 

 

 
 
 
 mutandarum rerum est inmutabilis ratio. Neque enim sicut 
 hominem, ita Deum cuiusquam facti sui paenitet, cuius est de 
 omnibus omnino rebus tam fixa sententia quam certa praescientia. 
 Sed si non utatur scriptura talibus uerbis, non se 
 quodam modo familiarius insinuabit omni generi hominum, 
 quibus uult esse consultum, ut et perterreat superbientes et 
 excitet neglegentes, et exerceat quaerentes et alat intellegentes; 
 quod non faceret, si non se prius inclinaret et quodam modo 
 descenderet ad iacentes. Quod autem etiam interitum omnium 
 animalium terrenorum uolatiliumque denuntiat: magnitudinem 
 futurae cladis effatur, non animantibus rationis expertibus, 
 tamquam et ipsa peccauerint, minatur exitium.

CAPUT XXVI. 
 Quod arca, quam Noe iussus est facere, in omnibus 
 Christum ecclesiamque significet. 
 
 
 Iam uero quod Noe homini iusto et, sicut de illo scriptura 
 ueridica loquitur, in sua generatione perfecto (non utique 
 sicut perficiendi sunt ciues ciuitatis Dei in illa inmortalitate, 
 qua aequabuntur angelis Dei, sed sicut esse possunt in hac 
 peregrinatione perfecti) imperat Deus, ut arcam faciat, in qua 
 cum suis, id est uxore, filiis et nuribus, et cum animalibus, 
 quae ad illum ex Dei praecepto in arcam ingressa sunt, liberaretur 
 a diluuii uastitate: procul dubio figura est peregrinantis 
 in hoc saeculo ciuitatis Dei, hoc est ecclesiae, quae fit salua 
 per lignum, in quo pependit mediator Dei et hominum, homo 
 Christus Iesus. Nam et mensurae ipsae/longitudinis et altitudinis 
 et latitudinis eius significant corpus humanum, in cuius

 

 
 
 
 ueritate ad homines praenuntiatus est uenturus et uenit. 
 Humani quippe corporis longitudo a uertice usque ad uestigia 
 sexiens tantum habet quam latitudo, quae est ab uno latere 
 ad alterum latus, et deciens tantum quam altitudo, cuius 
 altitudinis mensura est in latere a dorso ad uentrem; uelut 
 si iacentem hominem metiaris supinum seu pronum, sexiens 
 tantum longus est a capite ad pedes, quam latus a dextra 
 in sinistram uel a sinistra in dextram, et deciens. quam altus 
 a terra. Unde facta est arca trecentorum in longitudine cubitorum 
 et quinquaginta in latitudine et triginta in altitudine. 
 Et quod ostium in latere accepit, profecto illud est uulnus, 
 quando latus crucifixi lancea perforatum est; hac quippe ad 
 illum uenientes ingrediuntur, quia inde sacramenta manarunt, 
 quibus credentes initiantur. Et quod de lignis quadratis fieri 
 iubetur, undique stabilem uitam sanctorum significat: quacumque 
 enim uerteris quadratum, stabit; et cetera, quae in 
 eiusdem arcae constructione dicuntur, ecclesiasticarum signa 
 sunt rerum. 
 
 Sed ea nunc persequi longum est; et hoc iam fecimus in 
 opere, quod aduersus Faustum Manichaeum scripsimus, negantem 
 in Hebraeorum libris aliquid de Christo esse prophetatum. 
 Et fieri quidem potest, ut et nobis quispiam et alius alio 
 exponat haec aptius, dum tamen ea, quae dicuntur, ad hanc 
 de qua loquimur Dei ciuitatem in hoc saeculo maligno tamquam 
 in diluuio peregrinantem omnia referantur. si ab eius 
 sensu. qui ista conscripsit, non uult longe aberrare, qui 
 exponit. Exempli gratia, uelut si quispiam, quod hic scriptum 
 est: Inferiora bicamerata et tricamerata facies 
 eam, non quod ego in illo opere dixi uelit intellegi, quia ex

 

 
 
 
 omnibus gentibus ecclesia congregatur, bicameratam dictam 
 propter duo genera hominum, circumcisionem scilicet et 
 praeputium, quos apostolus et alio modo dicit Iudaeos et 
 Graecos; tricameratam uero eo, quod omnes gentes de tribus 
 filiis Noe post diluuium reparatae sunt; sed aliud dicat aliquid, 
 quod a fidei regula non sit alienum. Nam quoniam non solas 
 in inferioribus mansiones habere arcam uoluit, uerum etiam 
 in superioribus (et haec dixit bicamerata) et in superioribus 
 superiorum (et haec appellauit tricamerata), ut ab imo sursum 
 uersus tertia consurgeret habitatio: possunt hic intellegi et 
 tria illa, quae commendat apostolus, fides, spes, caritas; 
 possunt etiam multo conuenientius tres illae ubertates euangelicae, 
 tricena, sexagena, centena, ut in infimo habitet pudicitia 
 coniugalis, supra uidualis adque hac superior uirginalis, 
 et si quid melius secundum fidem ciuitatis huius intellegi 
 et dici potest. Hoc etiam de ceteris, quae hic exponenda 
 sunt, dixerim, quia, etsi non uno disseruntur modo, ad unam 
 tamen catholicae fidei concordiam reuocanda sunt.

CAPUT XXVII. 
 De arca adque diluuio nec illis esse consentiendum, 
 qui solam historiam recipiunt sine allegorica 
 significatione, nec illis, qui solas figuras 
 defendunt repudiata historica ueritate. 
 
 Non tamen quisquam putare debet aut frustra haec esse 
 conscripta, aut tantummodo rerum gestarum ueritatem sine 
 ullis allegoricis significationibus hic esse quaerendam, aut 
 e contrario haec omnino gesta non esse, sed solas esse uerborum 
 figuras, aut quidquid illud est nequaquam ad

 

 
 
 
 prophetiam ecclesiae pertinere. Quis enim nisi mente peruersus 
 inaniter scriptos esse contendat libros per annorum milia 
 tanta religione et tam ordinatae successionis obseruantia 
 custoditos, aut solas res gestas illic intuendas, ubi certe, ut 
 alia omittam, si numerositas animalium cogebat arcae tantam 
 fieri magnitudinem, inmunda bina et munda septena intromitti 
 animalia quid cogebat, cum aequalis numeri possent utraque 
 seruari? Aut uero Deus, qui propter genus reparandum seruanda 
 praecepit, eo modo illa, quo instituerat, restituere 
 non ualebat? 
 
 
 Qui uero non esse gesta, sed solas rerum significandarum 
 figuras esse contendunt, primum opinantur tam magnum fieri 
 non potuisse diluuium, ut altissimos montes quindecim cubitis 
 aqua crescendo transcenderet, propter Olympi uerticem montis, 
 supra quem perhibentur nubes non posse concrescere, quod 
 tam sublime iam caelum sit, ut non ibi sit aer iste crassior, 
 ubi uenti nebulae imbresque gignuntur; nec adtendunt omnium 
 elementorum crassissimam terram ibi esse potuisse. An forte 
 negant esse terram uerticem montis? Quur igitur usque ad 
 illa caeli spatia terris exaltari licuisse, et aquis exaltari non 
 licuisse contendunt, cum isti mens ores et pensores elementorum 
 aquas terris perhibeant superiores adque leuiores? Quid 
 itaque rationis adferunt, quare terra grauior et inferior locum 
 caeli tranquillioris inuaserit per uolumina tot annorum, et 
 aqua leuior ac superior permissa non sit hoc facere saltem 
 ad tempus exiguum? 
 
 Dicunt etiam non potuisse capere arcae illius quantitatem 
 animalium genera tam multa in utroque sexu, bina de inmundis, 
 septena de mundis. Qui mihi uidentur non conputare 
 nisi trecenta cubita longitudinis et latitudinis quinquaginta,

 
 
 
 nec cogitare aliud tantum esse in superioribus itemque aliud 
 tantum in superioribus superiorum, ac per hoc ter ducta illa 
 cubita fieri nongenta super centum quinquaginta. Si autem 
 cogitemus quod Origenes non ineleganter adstruxit, Moysen 
 scilicet hominem Dei eruditum, sicut scriptum est, omni 
 sapientia Aegyptiorum, qui geometricam dilexerunt, 
 geometrica cubita significare potuisse, ubi unum quantum 
 sex nostra ualere adseuerant, quis non uideat quantum rerum 
 capere illa potuit magnitudo? Nam illud quod disputant 
 tantae magnitudinis arcam non potuisse conpingi, ineptissime 
 calumniantur, cum sciant inmensas urbes fuisse constructas, 
 nec adtendunt centum annos, quibus arca illa est fabricata; 
 nisi forte lapis lapidi adhaerere potest sola calce coniunctus, 
 ut murus per tot milia circumagatur, et lignum ligno per 
 suscudines, epiros, clauos, gluten bituminis non potest adhaerere, 
 ut fabricetur arca non curuis, sed rectis lineis longe 
 lateque porrecta, quam nullus in mare mittat conatus hominum, 
 sed leuet unda, cum uenerit, naturali ordine ponderum, 
 magisque diuina prouidentia quam humana prudentia natantem 
 gubernet, ne incurrat ubicumque naufragium. 
 
 
 Quod autem scrupulosissime quaeri solet de minutissimis 
 bestiolis, non solum quales sunt mures et stelliones, uerum 
 etiam quales lucustae, scarabei, muscae denique et pulices, 
 utrum non amplioris numeri in arca illa fuerint, quam qui 
 est definitus, cum hoc imperaret Deus, prius admonendi sunt, 
 quos haec mouent, sic accipiendum esse quod dictum est: 
 Quae repunt super terram, ut necesse non fuerit

 

 
 
 
 conseruari in arca, quae possunt in aquis uiuere, non solum 
 mersa, sicut pisces, uerum etiam supernatantia, sicut multae 
 alites. Deinde cum dicitur: Masculus et femina erunt, 
 profecto intellegitur ad reparandum genus dici; ac per hoc 
 nec illa necesse fuerat ibi esse, quae possunt sine concubitu 
 de quibusque rebus uel rerum corruptionibus nasci; uel si 
 fuerunt, sicut in domibus esse consuerunt, sine ullo numero 
 definito esse potuisse; aut si mysterium sacratissimum, quod 
 agebatur, et tantae rei figura etiam ueritate facti aliter non 
 posset inpleri, nisi ut omnia ibi certo illo numero essent, 
 quae uiuere in aquis natura prohibente non possent, non fuit 
 ista cura illius hominis uel illorum hominum, sed diuina. 
 Non enim ea Noe capta intromittebat, sed uenientia et 
 intrantia permittebat. Ad hoc enim ualet quod dictum est: 
 Intrabunt ad te; non scilicet hominis actu, sed Dei nutu; 
 ita sane, ut non illic fuisse credenda sint, quae sexu carent. 
 Praescriptum enim adque definitum est: Masculus et 
 femina erunt. Alia sunt quippe quae de quibusque rebus 
 sine concubitu ita nascuntur, ut postea concumbant et generent, 
 sicut muscae; alia uero in quibus nihil sit maris et 
 feminae, sicut apes. Ea porro quae sic habent sexum, ut non 
 habeant fetum, sicut muli et mutae, mirum si fuerunt ibi, 
 ac non potius parentes eorum ibi fuisse suffecerit, equinum 
 uidelicet adque asininum genus; et si qua alia sunt, quae 
 commixtione diuersi generis genus aliquod gignunt. Sed si 
 et hoc ad mysterium pertinebat, ibi erant. Habet enim et 
 hoc genus masculum et feminam. 
 
 Solet etiam mouere nonnullos, genera escarum, quae illic 
 habere poterant animalia, quae non nisi carne uesci putantur, 
 utrum praeter numerum ibi fuerint sine transgressione mandati, 
 quae aliorum alendorum necessitas illic coegisset includi;

 
 
 
 an uero, quod potius est credendum, praeter carnes aliqua 
 alimenta esse potuerint, quae omnibus conuenirent. Nouimus 
 enim quam multa animalia, quibus caro cibus est, frugibus 
 pomisque uescantur et maxime fico adque castaneis. Quid 
 ergo mirum, si uir ille sapiens et iustus, etiam diuinitus 
 admonitus quid cuique congrueret, sine carnibus aptam 
 cuique generi alimoniam praeparauit et condidit? Quid est 
 autem, quo uesci non cogeret fames? aut quid non suaue ac 
 salubre facere posset Deus, qui etiam, ut sine cibo uiuerent. 
 diuina facilitate donaret, nisi ut pascerentur etiam hoc inplendae 
 figurae tanti mysterii conueniret? Non autem ad praefigurandam 
 ecclesiam pertinere tam multiplicia rerum signa 
 gestarum, nisi fuerit. contentiosus, nemo permittitur opinari. 
 Iam enim gentes ita ecclesiam repleuerunt, mundique et 
 inmundi, donec certum ueniatur ad finem, ita eius unitatis 
 quadam conpagine continentur, ut ex hoc uno manifestissimo 
 etiam de ceteris, quae obscurius aliquanto dicta sunt et 
 difficilius agnosci queunt, dubitare fas non sit. Quae cum 
 ita sint, sic nec inaniter ista esse conscripta putare quisquam 
 uel durus audebit, nec nihil significare cum gesta sint, nec 
 sola dicta esse significatiua non facta, nec aliena esse ab 
 ecclesia significanda probabiliter dici potest; sed magis credendum 
 est et sapienter esse memoriae litterisque mandata, et 
 gesta esse, et significare aliquid, et ipsum aliquid ad praefigurandam 
 ecclesiam pertinere. Iam usque ad hunc articulum 
 perductus liber iste claudendus est, ut ambarum ciuitatum 
 cursus, terrenae scilicet secundum hominem uiuentis et caelestis 
 secundum Deum, post diluuium et deinceps in rebus 
 consequentibus requiratur.

An post diluuium a Noe usque ad Abraham aliquae 
 familiae secundum Deum uiuentium reperiantur. 
 
 
 Post diluuium procurrentis sanctae uestigia ciuitatis utrum 
 continuata sint an intercurrentibus inpietatis interrupta temporibus, 
 ita ut nullus hominum ueri unius Dei cultor existeret, 
 ad liquidum scripturis loquentibus inuenire difficile est, propterea 
 quia in canonicis libris post Noe, qui cum coniuge ac 
 tribus filiis totidemque nuribus suis meruit per arcam uastatione 
 diluuii liberari, non inuenimus usque Abraham cuiusquam 
 pietatem euidenti diuino eloquio praedicatam, nisi quod 
 Noe duos filios suos Sem et lapheth prophetica benedictione 
 commendat, intuens et praeuidens quod longe fuerat post 
 futurum. Unde factum est etiam illud, ut filium suum medium, 
 hoc est primogenito iuniorem ultimoque maiorem, qui peccauerat 
 in patrem, non in ipso, sed in filio eius suo nepote 
 maledicerethis uerbis: Maledictus Chanaan puer, famulus 
 erit fratribus suis. Chanaan porro natus fuerat ex 
 Cham, qui patris dormientis nec texerat, sed potius prodiderat 
 nuditatem. Unde etiam quod secutus adiunxit benedictionem 
 duorum maximi et minimi filiorum dicens: Benedictus 
 Dominus Deus Sem, et erit Chanaan puer illius; 
 latificet Deus Iapheth, et habitet in domibus Sem, 
 sicut ipsa eiusdem Noe et uineae plantatio et ex eius fructu 
 inebriatio et dormientis enudatio, et quae ibi cetera facta

 
 
 
 adque conscripta sunt, propheticis sunt grauidata sensibus et 
 uelata tegminibus.

CAPUT II. 
 Quid in filiis Noe prophetice fuerit praefiguratum . 
 
 
 
 \' Sed nunc rerum effectu iam in posteris consecuto, quae 
 operta fuerant, satis aperta sunt. Quis enim haec diligenter 
 et intellegenter aduertens non agnoscat in Christo? Sem 
 quippe, de cuius semine in carne natus est Christus, interpretatur 
 nominatus. Quid autem nominatius Christo, cuius 
 nomen ubique iam fragrat, ita ut in cantico canticorum etiam 
 ipsa praecedente prophetia unguento conparetur effuso; in 
 cuius domibus, id est ecclesiis, habitat gentium latitudo? 
 Nam Iapheth latitudo interpretatur. Cham porro, quod interpretatur 
 calidus, medius Noe filius, tamquam se ab utroque 
 discernens et inter utrumque remanens, nec in primitiis 
 Israelitarum nec in plenitudine gentium, quid significat nisi 
 haereticorum genus calidum, non spiritu sapientiae, sed inpatientiae, 
 quo solent haereticorum feruere praecordia et pacem 
 perturbare sanctorum ? Sed haec in usum cedunt proficientium, 
 iuxta illud apostoli: Oportet et haereses esse, ut probati 
 manifesti fiant in uobis. Unde etiam scriptum 
 est: Filius eruditus sapiens erit, inprudente autem 
 ministro utetur. Multa quippe ad fidem catholicam pertinentia, 
 dum haereticorum calida inquietudine exagitantur,

 

 
 
 
 ut aduersus eos defendi possint, et considerantur diligentius 
 et intelleguntur clarius et instantius praedicantur, et ab aduersario 
 mota quaestio discendi existit occasio. Quamuis non 
 solum qui sunt apertissime separati, uerum omnes, qui Christiano 
 uocabulo gloriantur et perdite uiuunt, non absurde 
 possunt uideri medio Noe filio figurati; passionem quippe 
 Christi, quae illius hominis nuditate significata est, et adnuntiant 
 profitendo, et male agendo exhonorant. De talibus ergo 
 dictum est: Ex fructibus eorum cognoscetis eos. 
 Ideo Cham in filio suo maledictus est, tamquam in fructu 
 suo, id est in opere suo. Unde conuenienter et ipse filius 
 eius Chanaan interpretatur motus eorum; quod aliud quid 
 est quam opus eorum? Sem uero et Iapheth tamquam circumcisio 
 et praeputium, uel sicut alio modo eos appellat 
 apostolus, ludaei et Graeci, sed uocati et iustificati, cognita 
 quoquo modo nuditate patris, qua significabatur passio Saluatoris, 
 sumentes uestimentum posuerunt supra dorsa sua et 
 intrauerunt auersi et operuerunt nuditatem patris sui, nec 
 uiderunt quod reuerendo texerunt. Quodam enim modo in 
 passione Christi et quod pro nobis factum est honoramus et 
 Iudaeorum facinus auersamur. Yestimentum significat sacramentum, 
 dorsa memoriam praeteritorum, quia passionem 
 Christi eo scilicet iam tempore, quo habitat Iapheth in domibus 
 Sem et malus frater in medio eorum, transactam celebrat 
 ecclesia, non adhuc prospectat futuram. 
 
 
 Sed malus frater in filio suo, hoc est in opere suo, puer. 
 id est seruus est fratrum bonorum, cum ad exercitationem 
 patientiae uel ad prouectum sapientiae scienter utuntur malis

 

 
 
 
 boni. Sunt enim teste apostolo, qui Christum adnuntiant non 
 caste; sed siue occasione, inquit, siue ueritate Christus 
 adnuntietur [in hoc gaudeo, sed et gaudebo]. 
 Ipse quippe plantauit uineam, de qua dicit propheta: Vinea 
 Domini Sabaoth domus Israel est, et bibit de uino 
 eius (siue ille calix hic intellegatur, de quo dicit: Potestis 
 bibere calicem, quem ego bibiturus sum? et: Pater, 
 si fieri potest, transeat calix iste, quo suam sine 
 dubio significat passionem; siue, quia uinum fructus est 
 uineae, hoc potius illo significatum est, quod ex ipsa uinea, 
 hoc est ex genere Israelitarum, carnem pro nobis et sanguinem, 
 ut pati posset, adsumsit), et inebriatus est, idest passus 
 est, et nudatus est; ibi namque nudata est, id est apparuit, 
 eius infirmitas, de qua dicit apostolus: Etsi crucifixu.s 
 est ex infirmitate. Unde idem dicit: Infirmum 
 Dei fortius est hominibus, et stultum Dei sapientius 
 est hominibus. Quod uero cum dictum esset: Et 
 nudatus est, addidit scriptura: In domo sua, eleganter 
 ostendit, quod a suae carnis gente et domesticis sanguinis 
 sui, utique Iudaeis, fuerat crucem mortemque passurus. Hanc 
 passionem Christi foris in sono tantum uocis reprobi adnuntiant; 
 non enim quod adnuntiant intellegunt. Probi autem in 
 interiore homine habent tam grande mysterium adque honorant 
 intus in corde infirmum et stultum Dei, quia fortius 
 et sapientius est hominibus. Huius rei figura est, quod Cham

 

 
 
 
 exiens hoc nuntiauit foris; Sem uero et Iapheth, ut hoc 
 uelarent, id est honorarent, ingressi sunt, hoc est interius 
 id egerunt. 
 
 Haec scripturae secreta diuinae indagamus, ut possumus, 
 alius alio magis minusue congruenter, uerum tamen fideliter 
 certum tenentes non ea sine aliqua praefiguratione futurorum 
 gesta adque conscripta neque nisi ad Christum et eius ecclesiam, 
 quae ciuitas Dei est, esse referenda; cuius ab initio 
 generis humani non defuit praedicatio, quam per omnia uidemus 
 inpleri. Benedictis igitur duobus filiis Noe adque uno 
 in medio eorum maledicto deinceps usque ad Abraham de 
 iustorum aliquorum, qui pie Deum colerent, commemoratione 
 silentium est per annos amplius quam mille. Nec eos defuisse 
 crediderim, sed si omnes commemorarentur, nimis longum 
 fieret, et esset haec historica magis diligentia quam prophetica 
 prouidentia. Illa itaque exsequitur litterarum sacrarum 
 scriptor istarum uel potius per eum Dei Spiritus, quibus non 
 solum narrentur praeterita, uerum etiam praenuntientur futura, 
 quae tamen pertinent ad ciuitatem Dei; quia et de hominibus, 
 qui non sunt ciues eius, quidquid hic dicitur, ad hoc dicitur, 
 ut illa ex conparatione contraria uel proficiat uel emineat. 
 Non sane omnia, quae gesta narrantur, aliquid etiam significare 
 putanda sunt; sed propter illa, quae aliquid significant, 
 etiam ea, quae nihil significant, adtexuntur. Solo enim uomere 
 terra proscinditur; sed ut hoc fieri possit, etiam cetera aratri 
 membra sunt necessaria; et soli nerui in citharis adque huius 
 modi uasis musicis aptantur ad cantum; sed ut aptari possint, 
 insunt et cetera in conpagibus organorum, quae non percutiuntur 
 a canentibus, sed ea, quae percussa resonant, his 
 conectuntur. Ita in prophetica historia dicuntur et aliqua, 
 quae nihil significant, sed quibus adhaereant quae significant 
 et quodam modo religentur.

CAPUT III. 
 De generationibus trium filiorum Noe. 
 
 Generationes ergo filiorum Noe deinceps intuendae, et quod 
 de his dicendum uidetur, adtexendum est huic operi, quo 
 ciuitatis utriusque, terrenae scilicet et caelestis, per tempora 
 procursus ostenditur. Coeptae sunt enim commemorari a 
 minimo filio, qui uocatus est Iapheth, cuius filii octo nominati 
 sunt, nepotes autem septem de duobus filiis eius, tres 
 ex uno, quattuor ex altero; fiunt itaque omnes quindecim. 
 Filii autem Cham, hoc est medii filii Noe, quattuor et nepotes 
 quinque ex uno eius filio, pronepotes duo ex nepote uno; 
 fit eorum summa undecim. Quibus enumeratis reditur tamquam 
 ad caput et dicitur: Chus autem genuit Nebroth; 
 hic coepit esse gigans super terram. Hic erat 
 gigans uenator contra Dominum Deum. Propter 
 hoc dicunt: Sicut Nebroth gigans uenator contra 
 Dominum. Et factum est initium regni eius Babylon, 
 Oreg, Archad et Chalemne in terra Sennaar. 
 De terra illa exiuit Assur et aedificauit Nineuen 
 et Roboth ciuitatem et Chalach et Dasem inter 
 medium Nineuae et Chalach: haec ciuitas magna.

 

 
 
 
 Iste porro Chus, pater gigantis Nebroth, primus nominatus 
 est in filiis Cham, cuius quinque filii iam fuerant conputati 
 et nepotes duo. Sed istum gigantem aut post nepotes suos 
 natos genuit, aut, quod est credibilius, seorsum de illo propter 
 eius eminentiam scriptura locuta est; quando quidem et regnum 
 eius commemoratum est, cuius initium erat illa nobilissima 
 Babylon ciuitas, et quae iuxta commemoratae sunt siue 
 ciuitates siue regiones. Quod uero dictum est de terra illa, 
 id est de terra Sennaar, quae pertinebat ad regnum Nebroth, 
 exisse Assur et aedificasse Nineuen et alias quas contexuit 
 ciuitates, longe postea factum est, quod ex hac occasione 
 perstrinxit propter nobilitatem regni Assyriorum, quod mirabiliter 
 dilatauit Ninus, Beli filius, conditor Nineuae ciuitatis 
 magnae; cuius ciuitatis nomen ex illius nomine deriuatum 
 est, ut a Nino Nineue uocaretur. Assur autem, unde Assyrii, 
 non fuit in filiis Cham, medii filii Noe, sed in filiis Sem 
 reperitur, qui fuit Noe maximus filius. Unde apparet de 
 progenie Sem. exortos fuisse, qui postea regnum gigantis 
 illius obtinerent et inde procederent adque alias conderent 
 ciuitates, quarum prima est a Nino, appellata Nineue. Hinc 
 reditur ad alium filium Cham, qui uocabatur Mesraim, et 
 commemorantur quos genuit, non tamquam singuli homines, 
 sed nationes septem. Et de sexta, uelut de sexto filio, gens 
 commemoratur exisse, quae appellatur Philistiim; unde fiunt 
 octo. Inde iterum ad Chanaan reditur, in quo filio maledictus 
 est Cham, et quos genuit undecim nominantur. Deinde usque 
 ad quos fines peruenerint commemoratis quibusdam ciuitatibus 
 dicitur. Ac per hoc filiis nepotibusque conputatis de progenie 
 Cham triginta unus geniti referuntur.

 

 

 
 
 
 Restat commemorare filios Sem, maximi filii Noe; ad eum 
 quippe gradatim generationum istarum peruenit a minimo 
 exorta narratio. Sed unde incipiunt commemorari filii Sem, 
 habet quiddam obscuritatis, quod expositione inlustrandum 
 est, quia et multum ad rem pertinet, quam requirimus. Sic 
 enim legitur: Et Sem natus est, et ipsi patri omnium 
 filiorum, Heber, fratri Iapheth maiori. Ordo uerborum 
 est: Et Sem natus est Heber, etiam ipsi, id est ipsi 
 Sem, natus est Heber, qui Sem pater est omnium filiorum. 
 Sem ergo patriarcham intellegi uoluit omnium, qui de stirpe 
 eius exorti sunt, quos commemoraturus est, siue sint filii, 
 siue nepotes et pronepotes et deinceps indidem exorti. Non 
 sane istum Heber genuit Sem, sed ab illo quintus in progenitorum 
 serie reperitur. Sem quippe inter alios filios genuit 
 Arphaxat, Arphaxat genuit Cainan, Cainan genuit Sala, Sala 
 genuit Heber. Non itaque frustra ipse primus est nominatus 
 in progenie ueniente de Sem et praelatus etiam filiis, cum 
 sit quintus nepos, nisi quia uerum est, quod traditur, ex illo 
 Hebraeos esse cognominatos, tamquam Heberaeos; cum et 
 alia possit esse opinio, ut ex Abraham tamquam Abrahaei 
 dicti esse uideantur; sed nimirum hoc uerum est, quod ex 
 Heber Heberaei appellati sunt, ac deinde una detrita littera 
 Hebraei, quam linguam solus Israel populus potuit obtinere, 
 in quo Dei ciuitas et in sanctis peregrinata est et in omnibus 
 sacramento adumbrata. Igitur filii Sem prius sex nominantur, 
 deinde ex uno eorum nati sunt quattuor nepotes eius, itemque

 

 
 
 
 alter filiorum Sem genuit eius nepotem, adque ex illo itidem 
 pronepos natus est adque inde abnepos, qui est Heber. Genuit 
 autem Heber duos filios, quorum unum appellauit Phalech, 
 quod interpretatur diuidens. Deinde scriptura subiungens 
 rationemque huius nominis reddens: Quia diebus, inquit, 
 eius diuisa est terra. Hoc autem quid sit, postea apparebit. 
 Alius uero, qui natus est ex Heber, genuit duodecim 
 filios; ac per hoc fiunt omnes progeniti de Sem uiginti septem. 
 In summa igitur omnes progeniti de tribus filiis Noe, id est 
 quindecim de Iapheth, triginta unus de Cham, uiginti septem 
 de Sem fiunt septuaginta tres. Deinde sequitur scriptura 
 dicens: Hi filii Sem in tribubus suis secundum 
 linguas suas in regionibus suis et in gentibus 
 suis; itemque de omnibus: Haec, inquit, tribus filiorum 
 Noe secundum generationes eorum, secundum gentes 
 eorum. Ab his dispersae sunt insulae gentium 
 super terram post diluuium. Unde colligitur septuaginta 
 tres uel potius (quod postea demonstrabitur) septuaginta duas 
 gentes tunc fuisse, non homines. Nam et prius, cum fuissent 
 commemorati filii Iapheth, ita conclusum est: Ex his segregatae 
 sunt insulae gentium in terra sua, unus 
 quisque secundum linguam in tribubus suis et in 
 gentibus suis. 
 
 Iam uero in filiis Cham quodam loco apertius gentes 
 commemoratae sunt, sicut superius ostendi. Mesraim genuit 
 eos, qui dicuntur Ludiim; et eodem modo ceterae usque

 

 
 
 
 ad septem gentes. Et enumeratis omnibus postea concludens: 
 Hi filii Cham, inquit, in tribubus suis secundum 
 linguas suas in regionibus suis et in gentibus 
 suis. Propterea ergo multorum filii non sunt commemorati. 
 quia gentibus aliis nascendo accesserunt, ipsi autem gentes 
 facere nequiuerunt. Nam qua alia causa, cum filii Iapheth 
 octo enumerentur, ex duobus eorum tantum filii nati commemorantur, 
 et cum filii Cham quattuor nominentur, ex tribus 
 tantum qui nati sunt adiciuntur, et cum filii Sem nominentur 
 sex, duorum tantum posteritas adtexitur? Numquid ceteri 
 sine filiis remanserunt? Absit hoc credere; sed gentes, propter 
 quas commemorari digni essent, non utique fecerunt, quia, 
 sicut nascebantur, aliis gentibus addebantur.

CAPUT IIII. 
 De diuersitate linguarum principioque Babylonis. 
 
 
 Cum ergo in suis linguis istae gentes fuisse referantur, 
 redit tamen narrator ad illud tempus, quando una lingua 
 omnium fuit, et inde iam exponit, quid acciderit, ut linguarum 
 diuersitas nasceretur. Et erat, inquit, omnis terra labium 
 unum et uox una omnibus. Et factum est, cum mouerent 
 ipsi ab Oriente, inuenerunt campum in terra 
 Sennaar, et habitauerunt ibi. Et dixit homo proximo: 
 Venite, faciamus lateres et coquamus illos igni. Et 
 facti sunt illis lateres in lapidem, et bitumen erat 
 illis lutum, et dixerunt: Venite, aedificemus nobismet 
 ipsis ciuitatem et turrem, cuius caput erit usque 
 ad caelum, et faciamus nostrum nomen antequam 
 dispergamur in faciem omnis terrae. Et descendit 
 Dominus uidere ciuitatem et turrem, quam

 

 
 
 
 aedificauerunt filii hominum. Et dixit Dominus Deus: Ecce 
 genus unum et labium unum omnium; et hoc inchoauerunt 
 facere, et nunc non deficient ei illis omnia 
 quae conati fuerint facere; uenite, et descendentes, 
 confundamus ibi linguam eorum, ut non audiant 
 unusquisque uocem proximi. Et dispersit eos Dominus 
 inde super faciem omnis terrae, et cessauerunt 
 aedificantes ciuitatem et turrem. Propter hoc appellatum 
 est nomen illius confusio, quia ibi confudit 
 Dominus labia omnis terrae; et inde dispersit illos 
 Dominus Deus super faciem omnis terrae. Ista ciuitas, 
 quae appellata est confusio, ipsa est Babylon, cuius mirabilem 
 constructionem etiam gentium commendat historia. Babylon 
 quippe interpretatur confusio. Unde colligitur, gigantem illum 
 Nebroth fuisse illius conditorem, quod superius breuiter fuerat 
 intimatum, ubi, cum de illo scriptura loqueretur, ait initium 
 regni eius fuisse Babylonem, id est quae ciuitatum ceterarum 
 gereret principatum, ubi esset tamquam in metropoli habitaculum 
 regni; quamuis perfecta non fuerit usque in tantum 
 modum, quantum superba cogitabat inpietas. Nam nimia 
 disponebatur altitudo, quae dicta est usque in caelum, sine 
 unius turris eius, quam praecipuam moliebantur inter alias, 
 siue omnium turrium, quae per numerum singularem ita significatae 
 sunt, ut dicitur miles et intelleguntur milia militum; 
 ut rana, ut lucusta; sic enim appellata est multitudo ranarum 
 ac lucustarum in plagis, quibus Aegyptii percussi sunt per 
 Moysen. Quid autem factura fuerat humana et uana

 

 
 
 
 pra«sumtio , si cuiuslibet et quantumlibet in caelum aduersus 
 Deum altitudinem molis extolleret? quando montes transcenderet 
 uniuersos, quando spatium nebulosi aeris huius euaderet? 
 Quid denique noceret Deo quantacumque uel spiritalis 
 uel corporalis elatio? Tutam ueramque in caelum uiam molitur 
 humilitas, sursum leuans cor ad Dominum, non contra Dominum, 
 sicut dictus est gigans iste uenator contra Dominum. 
 Quod non intellegentes nonnulli ambiguo Graeco 
 falsi sunt, ut non interpretarentur contra Dominum, sed 
 ante Dominum; ivavtiov quippe et contra et ante significat. 
 Hoc enim uerbum est in psalmo: Et ploremus ante Dominum 
 qui nos fecit; et hoc uerbum est etiam in libro 
 Iob, ubi scriptum est: In furorem erupisti contra Dominum. 
 Sic ergo intellegendus est gigans iste uenator contra 
 Dominum. Quid autem hic significatur hoc nomine, 
 quod est uenator, nisi animalium terrigenarum deceptor 
 obpressor extinctor ? Erigebat ergo cum suis populis turrem 
 contra Deum, qua est inpia significata superbia. Merito autem 
 malus punitur adfectus, etiam cui non succedit effectus. Genus 
 uero ipsum poenae quale fuit? Quoniam dominatio imperantis 
 in lingua est, ibi est damnata superbia, ut non intellegeretur 
 iubens homini, qui noluit intellegere ut oboediret Deo iubenti. 
 Sic illa conspiratio dissoluta est, cum quisque ab eo, quem 
 non intellegebat, abscederet nec se nisi ei, cum quo loqui 
 poterat, adgregaret; et per linguas diuisae sunt gentes dispersaeque 
 per terras, sicut Deo placuit, qui hoc modis occultis 
 nobisque inconprehensibilibus fecit.

CAPUT V. 
 De descensione Domini ad confundendam linguam 
 aedificantium turrem. 
 
 Quod enim scriptum est: Et descendit Dominus uidere 
 ciuitatem et turrem, quam aedificauerunt filii hominum, 
 hoc est non filii Dei, sed illa societas secundum hominem 
 uiuens, quam terrenam dicimus ciuitatem: non loco 
 mouetur Deus, qui semper est ubique totus, sed descendere 
 dicitur, cum aliquid facit in terra, quod praeter usitatum 
 naturae cursum mirabiliter factum praesentiam quodam modo 
 eius ostendat; nec uidendo discit ad tempus, qui numquam 
 potest aliquid ignorare, sed ad tempus uidere et cognoscere 
 dicitur, quod uideri et cognosci facit. Non sic ergo uidebatur 
 illa ciuitas, quo modo eam Deus uideri fecit, quando sibi 
 quantum displiceret ostendit. Quamuis possit intellegi Deus 
 ad illam ciuitatem descendisse, quia descenderunt angeli eius 
 in quibus habitat: ut, quod adiunctum est: Et dixit Dominus 
 Deus: Ecce genus unum et labium unum omnium, 
 et cetera, ac deinde additum: Venite et descendentes 
 confundamus ibi linguam eorum, recapitulatio 
 sit, demonstrans quem ad modum factum sit, quod dictum 
 fuerat: Descendit Dominus. Si enim iam descenderat, quid 
 sibi uult: Venite et descendentes confundamus (quod 
 intellegitur angelis dictum), nisi quia per angelos descendebat, 
 qui in angelis descendentibus erat? Et bene non ait: Venite 
 et descendentes confundite ,\' sed: Confundamus ibi linguam 
 eorum; ostendens ita se operari per ministros suos. 
 ut sint etiam ipsi cooperatores Dei, sicut apostolus dicit: 
 Dei enim sumus cooperarii.

CAPUT VI. 
 Qualis intellegenda sit esse locutio, qua Deus 
 angelis loquitur. 
 
 Poterat et illud, quando factus est homo, de angelis intellegi 
 quod dictum est: Faciamus hominem, quia non dixit: 
 \'Faciam\'; sed quia sequitur ad imaginem nostram, nec 
 fas est credere ad imaginem angelorum hominem factum, aut 
 eandem esse imaginem angelorum et Dei: recte illic intellegitur 
 pluralitas trinitatis. Quae tamen trinitas quia unus Deus 
 est, etiam cum dixisLet : cF a c iam us): \'Et fecit, inquit, 
 Deus hominem adimaginem Dei\', non dixit fecerunt 
 di\' aut ad imaginem deorum). Poterat et hic eadem intellegi 
 trinitas, tamquam Pater dixerit ad Filium et Spiritum sanctum: 
 Venite, et descendentes confundamus ibi linguam 
 eorum, si aliquid esset, quod angelos prohiberet intellegi, 
 quibus potius conuenit uenire ad Deum motibus sanctis, hoc 
 est cogitationibus piis, quibus ab eis consulitur incommutabilis 
 Veritas, tamquam lex aeterna in illa eorum curia superna. 
 Neque enim sibi ipsi sunt ueritas, sed creatricis participes 
 Veritatis ad illam mouentur, tamquam ad fontem uitae, ut, 
 quod non habent ex se ipsis, capiant ex ipsa. Et eorum stabilis 
 est iste motus, quo ueniunt, qui non recedunt Nec sic 
 loquitur angelis Deus, quo modo nos in uicem nobis uel Deo 
 uel angelis uel ipsi angeli nobis siue per illos Deus nobis. 
 sed ineffabili suo modo; nobis autem hoc indicatur nostro 
 modo. Dei quippe sublimior ante suum factum locutio ipsius 
 sui facti est inmutabilis ratio, quae non habet sonum strepentem 
 adque transeuntem, sed uim sempiterne manentem et 
 temporaliter operantem. Hac loquitur angelis sanctis, nobis 
 autem aliter longe positis. Quando autem etiam nos aliquid

 

 
 
 
 talis locutionis interioribus auribus capimus, angelis propinquamus. 
 Non itaque mihi adsidue reddenda ratio est in hoc 
 opere de locutionibus Dei. Aut enim Veritas incommutabilis 
 per se ipsam ineffabiliter loquitur rationalis creaturae mentibus, 
 aut per mutabilem creaturam loquitur, siue spiritalibus 
 imaginibus nostro spiritui siue corporalibus uocibus corporis 
 sensui. 
 
 Illud sane quod dictum est: Et nunc non deficient 
 ex illis omnia, quae conati fuerint facere, non 
 dictum est confirmando, sed tamquam interrogando, sicut solet 
 a comminantibus dici, quem ad modum ait quidam: 
 
 Non arma expedient totaque ex urbe sequentur ? 
 

 Sic ergo accipiendum est, tamquam dixerit: \'Nonne omnia 
 deficient ex illis, quae conati fuerint facere?\' Sed si ita dicatur, 
 non exprimit comminantem. Verum propter tardiusculos 
 addidimus particulam, id est W, ut diceremus \' nonne1 , quoniam 
 uocem pronuntiantis non possumus scribere. 
 
 Ex illis igitur tribus hominibus, Noe filiis, septuaginta 
 tres, uel potius, ut ratio declaratura est, septuaginta duae 
 gentes totidemque linguae per terras esse coeperunt, quae 
 crescendo et insulas inpleuerunt. Auctus est autem numerus 
 gentium multo amplius quam linguarum. Nam et in Africa 
 barbaras gentes in una lingua plurimas nouimus, et homines 
 quidem multiplicato genere humano ad insulas inhabitandas 
 nauigio transire potuisse, quis ambigat?

CAPUT VII. 
 An omne bestiarum genus etiam remotissimae a 
 terris insulae ex eo numero acceperint, qui in 
 arca a diluuii inundatione seruatus est. 
 
 Sed quaestio est de omni genere bestiarum, quae sub cura 
 hominum non sunt neque sicuti ranae nascuntur ex terra, sed 
 sola commixtione maris et feminae propagantur, sicut lupi 
 adque huius modi. cetera, quo modo post diluuium, quo ea, 
 quae in arca non erant, cuncta deleta sunt, etiam in insulis 
 esse potuerint, si reparata non sunt nisi ex his, quorum 
 genera in utroque sexu arca seruauit. Possunt quidem credi 
 ad insulas natando transisse, sed proximas. Sunt autem quaedam 
 tam longe positae a continentibus terris, ut ad eas nulla 
 uideatur natare potuisse bestiarum. Quod si homines eas 
 captas secum aduexerunt et eo modo ubi habitabant earum 
 genera instituerunt uenandi studio, fieri potuisse incredibile 
 non est; quamuis iussu Dei siue permissu etiam opere angelorum 
 negandum non sit potuisse transferri. Si uero terra 
 exortae sunt secundum originem primam, quando dixit Deus: 
 Producat terra animam uiuam, multo clarius apparet 
 non tam reparandorum animalium causa quam figurandarum 
 uariarum gentium propter ecclesiae sacramentum in arca fuisse 
 omnia genera, si in insulis, quo transire non possent, multa 
 animalia terra produxit.

CAPUT VIII. 
 An ex propagine Adam uel filiorum Noe quaedam 
 genera hominum monstrosa prodierint. 
 
 Quaeritur etiam, utrum ex filiis Noe uel potius ex illo uno 
 homine, unde etiam ipsi extiterunt, propagata esse credendum

 

 
 
 
 sit quaedam monstrosa hominum genera, quae gentium narrat 
 historia, sicut perhibentur quidam unum habere oculum in 
 fronte media, quibusdam plantas uersas esse post crura, 
 quibusdam utriusque sexus esse naturam et dextram mammam 
 uii-ilem, sinistram muliebrem, uicibusque inter se coeundo et 
 gignere et parere; aliis ora non esse eosque per nares tantummodo 
 halitu uiuere, alios statura esse cubitales, quos Pygmaeos 
 a cubito Graeci uocant, alibi quinquennes concipere 
 feminas et octauum uitae annum non excedere. Item ferunt 
 esse gentem, ubi singula crura in pedibus habent nec poplitem 
 flectunt, et sunt mirabilis celeritatis; quos Sciopodas 
 uocant, quod per aestum in terra iacentes resupini umbra se 
 pedum protegant; quosdam sine ceruice oculos habentes in 
 umeris, et cetera hominum uel quasi hominum genera. quae 
 in maritima platea Carthaginis musiuo picta sunt, ex libris 
 depromta uelut curiosioris historiae. Quid dicam de Cynocephalis, 
 quorum canina capita adque ipse latratus magis 
 bestias quam homines confitetur? Sed omnia genera hominum, 
 quae dicuntur esse, credere non est necesse. Verum quisquis 
 uspiam nascitur homo, id est animal rationale mortale, quamlibet 
 nostris inusitatam sensibus gerat corporis formam seu 
 colorem siue motum siue sonum sine qualibet ui, qualibet 
 parte, qualibet qualitate naturam: ex illo uno protoplasto originem 
 ducere nullus fidelium dubitauerit. Apparet tamen quid 
 in pluribus natura obtinuerit et quid sit ipsa raritate mirabile. 
 
 
 Qualis autem ratio redditur de monstrosis aput nos hominum 
 partubus, talis de monstrosis quibusdam gentibus reddi 
 potest. Deus enim creator est omnium, qui ubi et quando

 
 
 
 creari quid oporteat uel oportuerit, ipse nouit, sciens uniuersitatis 
 pulchritudinem quarum partium uel similitudine uel 
 diuersitate contexat. Sed qui totum inspicere non potest, tamquam 
 deformitate partis offenditur, quoniam cui congruat et 
 quo referatur ignorat. Pluribus quam quinis digitis in manibus 
 et pedibus nasci homines nouimus; et haec leuior est quam 
 ulla distantia; sed tamen absit, ut quis ita desipiat, ut existimet 
 in numero humanorum digitorum errasse Creatorem, 
 quamuis nesciens quur hoc fecerit. Ita etsi maior diuersitas 
 oriatur, scit ille quid egerit, cuius opera iuste nemo reprehendit. 
 Aput Hipponem Zaritum est homo quasi lunatas habens 
 plantas et in eis binos tantummodo digitos, similes et manus. 
 Si aliqua gens talis esset, illi curiosae adque mirabili adderetur 
 historiae. Num igitur istum propter hoc negabimus ex 
 illo uno, qui primus creatus est, esse propagatum? Androgyni , 
 quos etiam Hermaphroditos nuncupant, quamuis admodum 
 rari sint, difficile est tamen ut temporibus desint, in 
 quibus sic uterque sexus apparet, ut, ex quo potius debeant 
 accipere nomen, incertum sit; a meliore tamen, hoc est a 
 masculino, ut appellarentur, loquendi consuetudo praeualuit. 
 Nam nemo umquam Androgynaecas aut Hermaphroditas nuncupauit. 
 Ante annos aliquot, nostra certe memoria, in Oriente 
 duplex homo natus est superioribus membris, inferioribus 
 simplex. Nam duo erant capita, duo pectora, quattuor manus, 
 uenter autem unus, et pedes duo, sicut uni homini; et tam 
 diu uixit, ut multos ad eum uidendum fama contraheret. 
 Quis autem omnes commemorare possit humanos fetus longe

 
 
 
 dissimiles his, ex quibus eos natos esse certissimum est? 
 Sicut ergo haec ex illo uno negari non possunt originem 
 ducere, ita quaecumque gentes in diuersitatibus corporum ab 
 usitato naturae cursu, quem plures et prope omnes tenent, 
 uelut exorbitasse traduntur, si definitione illa includuntur, ut 
 rationalia animalia sint adque mortalia, ab eodem ipso uno 
 primo patre omnium stirpem trahere confitendum est, si 
 tamen uera sunt quae de illarum nationum uarietate et tanta 
 inter se adque nobiscum diuersitate traduntur. Nam et simias 
 et cercopithecoB et sphingas si nesciremus non homines esse, 
 sed bestias, possent illi historici de sua curiositate gloriantes 
 uelut gentes aliquas hominum nobis inpunita uanitate mentiri. 
 Sed si homines sunt, de quibus illa mira conscripta sunt: 
 quid, si propterea Deus uoluit etiam nonnullas gentes ita 
 creare, ne in his monstris, quae aput nos oportet ex hominibus 
 nasci, eius sapientiam, qua naturam fingit humanam, 
 uelut artem cuiuspiam minus perfecti opificis, putaremus 
 errasse? Non itaque nobis uideri debet absurdum, ut, quem 
 ad modum in singulis quibusque gentibus quaedam monstra 
 sunt hominum, ita in uniuerso genere humano quaedam monstra 
 sint gentium. Quapropter ut istam quaestionem pedetemtim 
 cauteque concludam: aut illa, quae talia de quibusdam 
 gentibus scripta sunt, omnino nulla sunt; aut si sunt, homines 
 non sunt; aut ex Adam sunt, si homines sunt.

CAPUT VIIII. 
 An inferiorem partem terrae; quae nostrae habitationi 
 contraria est, antipodas habere credendum 
 sit. 
 
 Quod uero et antipodas esse fabulantur, id est homines a 
 contraria parte terrae, ubi sol oritur, quando occidit nobis, 
 aduersa pedibus nostris calcare uestigia, nulla ratione credendum 
 est. Neque hoc ulla historica cognitione didicisse se 
 adfirmant, sed quasi ratiocinando coniectant, eo quod intra 
 conuexa caeli terra suspensa sit, eundemque locum mundus 
 habeat et infimum et medium; et ex hoc opinantur alteram 
 terrae partem, quae infra est, habitatione hominum carere 
 non posse. Nec adtendunt, etiamsi figura conglobata et rutunda 
 mundus esse credatur siue aliqua ratione monstretur, non 
 tamen esse consequens, ut etiam ex illa parte ab aquarum 
 congerie nuda sit terra; deinde etiamsi nuda sit, neque hoc 
 statim necesse esse, ut homines habeat. Quoniam nullo modo 
 scriptura ista mentitur, quae narratis praeteritis facit fidem 
 eo, quod eius praedicta conplentur, nimisque absurdum est, 
 ut dicatur aliquos homines ex hac in illam partem, Oceani 
 inmensitate traiecta, nauigare ac peruenire potuisse, ut etiam 
 illic ex uno illo primo homine genus institueretur humanum. 
 Quapropter inter illos tunc hominum populos, qui per septuaginta 
 duas gentes et totidem linguas colliguntur fuisse diuisi, 
 quaeramus, si possumus inuenire, illam in terris peregrinantem 
 ciuitatem Dei, quae usque ad diluuium arcamque perducta 
 est adque in filiis Noe per eorum benedictiones perseuerasse 
 monstratur, maxime in maximo, qui est appellatus Sem, 
 quando quidem Iapheth ita benedictus est, ut in eius, fratris 
 sui, domibus habitaret.

CAPUT X. 
 De generatione Sem, in cuius progenie tendens 
 ad Abraham ciuitatis Dei ordo dirigitur. 
 
 Tenenda est igitur series generationum ab ipso Sem, ut 
 ipsa ostendat post diluuium ciuitatem Dei. sicut eam series 
 generationum ab illo, qui est appellatus Seth, ostendebat 
 ante diluuium. Propter hoc ergo scriptura diuina cum terrenam 
 ciuitatem in Babylone, hoc est in confusione, monstrasset, ad 
 patriarcham Sem recapitulando reuertitur et orditur inde 
 generationes usque ad Abraham, commemorato etiam numero 
 annorum, quanto quisque ad hanc seriem pertinentem filium 
 genuisset quantoque uixisset. Ubi certe agnoscendum est, 
 quod ante promiseram, ut appareat quare sit dictum de filiis 
 Heber: Nomen unius Phalech, quia in diebus eius 
 diuisa est terra. Quid enim aliud intellegendum est terram 
 esse diuisam nisi diuersitate linguarum? Omissis igitur ceteris 
 filiis Sem ad hanc rem non pertinentibus illi conectuntur in 
 ordine generationum, per quos possit ad Abraham perueniri; 
 sicut illi conectebantur ante diluuium, per quos ueniretur ad 
 Noe generationibus, quae propagatae sunt ex illo Adam filio, 
 qui est appellatus Seth. Sic ergo incipit generationum ista 
 contextio: Et hae generationes Sem. Sem filius centum 
 annorum, cum genuit Arphaxat, secundo anno 
 post diluuium. Et uixit Sem, postquam genuit Arphaxat, 
 quingentos annos et genuit filios et filias 
 et mortuus est. Sic exsequitur ceteros dicens, quoto quisque 
 anno uitae suae filium genuerit ad istum generationum

 

 
 
 
 ordinem pertinentem, qui pertendit ad Abraham, et quot annos 
 postmodum uixerit, intimans eum filios filiasque genuisse; 
 ut intellegamus unde potuerint populi adcrescere, ne in paucis 
 qui commemorantur hominibus occupati pueriliter haesitemus, 
 unde tanta spatia terrarum adque regnorum repleri potuerint 
 de genere Sem, maxime propter Assyriorum regnum; unde 
 Ninus ille Orientalium domitor usquequaque populorum ingenti 
 prosperitate regnauit et latissimum ac fundatissimum regnum, 
 quod diuturno tempore duceretur, suis posteris propagauit. 
 
 Sed nos, ne diutius quam opus est inmoremur, non quot 
 annos quisque in ista generationum serie uixerit, sed quoto 
 anno uitae suae genuerit filium, hoc ordine memorandum 
 tantummodo ponimus, ut et numerum annorum a transacto 
 diluuio usque ad Abraham colligamus et propter illa, in 
 quibus nos cogit necessitas inmorari, breuiter alia cursimque 
 >\' tangamus . Secundo igitur anno post diluuium Sem genuit 
 Arphaxat; Arphaxat autem, cum esset centum triginta quinque 
 <annorum>, genuit Cainan; qui cum esset centum triginta. 
 genuit Sala; porro etiam ipse Sala totidem annorum erat. 
 quando genuit Heber; centum uero et triginta et quattuor 
 agebat annos Heber, cum genuit Phalech, in cuius diebus 
 diuisa est terra; ipse autem Phalech uixit centum triginta, 
 et genuit Ragau; et Ragau centum triginta duo, et genuit 
 Seruch; et Seruch centum triginta, et genuit Nachor; et 
 Nachor septuaginta nouem, et genuit Thara; Thara autem 
 septuaginta, et genuit Abram; quem postea Deus mutato

 

 
 
 
 uocabulo nominauit Abraham. Fiunt itaque anni a diluuio 
 usque ad Abraham mille septuaginta et duo secundum uulgatam 
 editionem, hoc est interpretum septuaginta. Iu Hebraeis 
 autem codicibus longe pauciores annos perhibent inueniri, 
 de quibus rationem aut nullam aut difficillimam reddunt. 
 
 
 Cum ergo quaerimus in illis septuaginta duabus gentibus 
 ciuitatem Dei, non possumus adfirmare illo tempore, quo erat 
 eis labium unum, id est loquella una, tunc iam genus humanum 
 alienatum fuisse a cultu ueri Dei, ita ut in solis istis 
 generationibus pietas uera remaneret, quae descendunt de 
 semine Sem per Arphaxat et tendunt ad Abraham; sed ab 
 illa superbia aedificandae turris usque in caelum, qua inpia 
 significatur elatio, apparuit ciuitas, hoc est societas, inpiorum. 
 Utrum itaque ante non fuerit an latuerit, an potius utraque 
 permanserit, pia scilicet in duobus filiis Noe, qui benedicti 
 sunt, eorumque posteris; inpia uero in eo, qui maledictus 
 est, adque eius progenie, ubi etiam exortus est gigans uenator 
 contra Dominum, non est diiudicatio facilis. Fortassis enim, 
 quod profecto est credibilius, et in filiis duorum illorum 
 iam tunc, antequam Babylonia coepisset institui, fuerunt contemtores 
 Dei, et in filiis Cham cultores Dei; utrumque tamen 
 hominum genus terris numquam defuisse credendum est. Si 
 quidem et quando dictum est: Omnes declinauerunt, 
 simul inutiles facti sunt; non est quifaciatbonum , 
 non est usque ad unum, in utroque psalmo, ubi haec 
 uerba sunt, et hoc legitur: Nonne cognoscent omnes, 
 qui operantur iniquitatem, qui deuorant populum 
 meum in cibo panis? Erat ergo etiam tunc populus Dei. 
 Unde illud, quod dictum est: Non est qui faciat bonum,

 

 

 

 
 
 
 non est usque ad unum, de filiis hominum dictum est, 
 non de filiis Dei. Nam praemissum est: Deus de caelo 
 prospexit super filios hominum, ut uideret si est 
 intellegens aut requirens Deum, ac deinde illa subiuncta, 
 quae omnes filios hominum, id est, ad ciuitatem 
 pertinentes, quae uiuit secundum hominem, non secundum 
 Deum, reprobos esse demonstrant.

CAPUT XI. 
 Quod ea primitus lingua in usu hominum fuerit, 
 quae postea Hebraea ab Heber nomine nuncupata 
 est, et in cuius familia remansit, cum diuersitas 
 esset facta linguarum. 
 
 Quam ob rem sicut lingua una cum esset omnium, non 
 ideo filii pestilentiae defuerunt (nam et ante diluuium una 
 erat lingua, et tamen omnes praeter unam Noe iusti domum 
 deleri diluuio meruerunt): ita, quando merito elatioris inpietatis 
 gentes linguarum diuersitate punitae adque diuisae sunt 
 et ciuitas inpiorum confusionis nomen accepit, hoc est, 
 appellata est Babylon, non defuit domus Heber, ubi ea quae 
 antea fuit omnium lingua remaneret. Unde, sicut supra memoraui, 
 cum coepissent enumerari filii Sem, qui singuli gentes 
 singulas procrearunt, primus est commendatus Heber, cum 
 sit abnepos ipsius, hoc est ab illo quintus inueniatur exortus. 
 Quia ergo in eius familia remansit haec lingua, diuisis per 
 alias linguas ceteris gentibus, quae lingua prius humano 
 generi non inmerito creditur fuisse communis, ideo deinceps 
 Hebraea est nuncupata. Tunc enim opus erat eam distingui 
 ab aliis linguis nomine proprio, sicut aliae quoque uocatae

 

 
 
 
 sunt nominibus propriis. Quando autem erat una, nihil aliud 
 quam humana lingua uel humana locutio uocabatur, qua sola 
 uniuersum genus humanum loquebatur. 
 
 Dixerit aliquis: Si in diebus Phalech filii Heber diuisa est 
 terra per linguas, id est homines, qui tunc erant in terra, 
 ex eius nomine potius debuit appellari lingua illa, quae fuit 
 omnibus ante communis. Sed intellegendum est ipsum Heber 
 propterea tale nomen inposuisse filio suo, ut uocaretur Phalech, 
 quod interpretatur diuisio, quia tunc ei natus est, quando 
 per linguas terra diuisa est, id est ipso tempore, ut hoc sit 
 quod dictum est: In diebus eius diuisa est terra. Nam 
 nisi adhuc Heber uiueret quando linguarum facta est multitudo, 
 non ex eius nomine nomen acciperet lingua, quae aput 
 illum potuit permanere. Et ideo credenda est ipsa fuisse 
 prima illa communis, quoniam de poena uenit illa multiplicatio 
 mutatioque linguarum et utique praeter hanc poenam 
 esse debuit populus Dei. Nec frustra lingua haec est, quam 
 tenuit Abraham, nec in omnes suos filios transmittere potuit, 
 sed in eos tantum, qui propagati per Tacob et insignius adque 
 eminentius in Dei populum coalescentes Dei testamenta et 
 stirpem Christi habere potuerunt. Nec Heber ipse eandem 
 linguam in uniuersam progeniem suam refudit, sed in eam 
 tantum, cuius generationes perducuntur ad Abraham. Quapropter 
 etiamsi non euidenter expressum est fuisse aliquod 
 pium genus hominum, quando ab inpiis Babylonia condebatur, 
 non ad hoc ualuit haec obscuritas, ut quaerentis fraudaretur, 
 sed potius ut exerceretur intentio. Cum enim legitur unam 
 fuisse linguam primitus omnium et ante omnes filios Sem 
 commendatur Heber, quamuis ex illo quintus oriatur, et Hebraea 
 uocatur lingua, quam patriarcharum et prophetarum non

 

 

 
 
 
 solum in sermonibus suis, uerum etiam in litteris sacris 
 custodiuit auctoritas: profecto, cum quaeritur in diuisione 
 linguarum, ubi lingua illa remanere potuerit, quae fuit ante 
 communis (quae sine ulla dubitatione ubi remansit, non ibi 
 fuit illa poena, quae facta est mutatione linguarum), quid 
 aliud occurrit, nisi quod in huius gente remanserit, a cuius 
 nomine nomen accepit, et hoc iustitiae gentis huius non 
 paruum apparuisse uestigium, quod, cum aliae gentes plecterentur 
 mutatione linguarum, ad istam non peruenit tale 
 supplicium ? 
 
 
 Sed adhuc illud mouet, quo modo potuerunt singulas gentes 
 facere Heber et filius eius Phalech, si una lingua permansit 
 ambobus. Et certe una est Hebraea gens ex Heber propagata 
 usque ad Abraham et per eum deinceps, donec magnus 
 fieret populus Israel. Quo modo igitur omnes filii, qui commemorati 
 sunt, trium filiorum Noe fecerunt singulas gentes, 
 si Heber et Phalech singulas non fecerunt? Nimirum illud 
 est probabilius, quod gigans ille Nebroth fecerit etiam ipse 
 gentem suam, sed propter excellentiam dominationis et corporis 
 seorsum eminentius nominatus est, ut maneat numerus 
 septuaginta duarum gentium adque linguarum. Phalech autem 
 propterea commemoratus est, non quod gentem fecerit (nam 
 eadem ipsa est eius gens Hebraea eademque lingua), sed 
 propter tempus insigne, quod in diebus eius terra diuisa sit. 
 Nec mouere nos debet, quo modo potuerit gigans Nebroth 
 ad illud aetatis occurrere, quo Babylon condita est et confusio 
 facta linguarum adque ex hoc diuisio gentium. Non 
 enim quia Heber sextus est a Noe, ille autem quartus, ideo 
 non potuerunt ad idem tempus conuenire uiuendo. Hoc enim 
 contigit, cum plus uiuerent ubi pauciores sunt generationes,

 
 
 
 minus ubi plures; aut serius nati essent ubi pauciores, 
 maturius ubi plures. Sane intellegendum est, quando terra 
 diuisa est, non solum iam natos ceteros filios filiorum Noe, 
 qui commemorantur patres gentium. sed etiam eius aetatis 
 fuisse, ut numerosas familias haberent, quae dignae fuissent 
 nominibus gentium. Unde nequaquam putandum, quod eo 
 fuerint ordine geniti, quo commemorati leguntur. Alioquin 
 duodecim filii Iectan, qui erat alius filius Heber, frater Phalech, 
 quo modo potuerunt iam gentes facere, si post Phalech fratrem 
 suum Iectan natus est, sicut post eum commemoratus 
 est; quando quidem tempore, quo natus est Phalech, diuisa 
 est terra. Proinde intellegendum est priorem quidem nominatum, 
 sed longe post fratrem suum Iectan fuisse natum, 
 cuius Iectan duodecim filii tam grandes iam familias haberent, 
 ut in linguas proprias diuidi possent. Sic enim potuit prior 
 commemorari, qui erat aetate posterior, quem ad modum 
 prius commemorati sunt ex tribus filiis Noe procreati filii 
 Iapheth, qui erat minimus eorum; deinde filii Cham, qui 
 erat medius; postremo filii Sem, qui erat primus et maximus. 
 Illarum autem gentium uocabula partim manserunt, ita ut 
 hodieque appareat unde fuerint deriuata, sicut ex Assur Assyrii 
 et ex Heber Hebraei; partim temporis uetustate mutata sunt. 
 ita ut uix homines doctissimi antiquissimas historias perscrutantes, 
 nec omnium, sed aliquarum ex istis origines gentium 
 potuerint reperire. Nam quod ex filio Cham, qui uocabatur 
 Mesraim, Aegyptii perhibentur exorti, nulla hic resonat origo 
 uocabuli; sicut nec Aethiopum, qui dicuntur ad eum filium 
 Cham pertinere, qui Chus appellatus est. Et si omnia considerentur, 
 plura mutata quam manentia nomina apparent.

CAPUT XII. 
 De articulo temporis in Abraham, a quo sanctae 
 successionis nouus ordo contexitur. 
 
 Nunc iam uideamus procursum ciuitatis Dei etiam ab illo 
 articulo temporis, qui factus est in patre Abraham, unde 
 incipit esse notitia eius euidentior, et ubi clariora leguntur 
 promissa diuina, quae nunc in Christo uidemus inpleri. Sicut 
 ergo scriptura sancta indicante didicimus, in regione Chaldaeorum 
 natus est Abraham, quae terra ad regnum Assyrium 
 pertinebat. Aput Chaldaeos autem iam etiam tunc superstitiones 
 inpiae praeualebant, quem ad modum per ceteras 
 gentes. Una igitur Tharae domus erat, de quo natus est 
 Abraham, in qua unius ueri Dei cultus et, quantum credibile 
 est, in qua iam sola etiam Hebraea lingua remanserat (quamuis 
 et ipse. sicut iam manifestior Dei populus in Aegypto, 
 ita in Mesopotamia seruisse dis alienis Iesu Naue narrante 
 referatur) ceteris ex progenie illius Heber in linguas paulatim 
 alias et in nationes alias defluentibus. Proinde sicut per 
 aquarum diluuium una domus Noe remanserat ad reparandum 
 genus humanum, sic in diluuio multarum superstitionum per 
 uniuersum mundum una remanserat domus Tharae, in qua 
 custodita est plantatio ciuitatis Dei. Denique sicut illic 
 enumeratis supra generationibus usque ad Noe simul cum 
 annorum numeris et exposita diluuii causa, priusquam Deus 
 inciperet de arca fabricanda loqui ad Noe, dicitur: Hae 
 autem generationes Noe: ita et hic enumeratis generationibus 
 ab illo, qui est appellatus Sem, filio Noe, usque 
 ad Abraham, deinde insignis articulus similiter ponitur ut

 

 
 
 
 dicatur: Hae sunt generationes Tharae . Tharagenuit 
 Abram et Nachor et Arran, et Arran genuit Loth. 
 Et mortuus est Arran coram Thara patre suo in 
 terra in qua natus est, in regione Chaldaeorum. 
 Et sumsit Abram et Nachor sibi uxores; nomen 
 mulieris Abram Sara et nomen mulieris Nachor 
 Melcha, filia Arran. Iste Arran pater Melchae fuit et 
 pater Iescae, quae Iesca creditur ipsa esse etiam Sarra uxor 
 Abrahae.

CAPUT XIII. 
 Quae ratio fecisse uideatur, ut in transmigratione 
 Tharae , qua Chaldaeos deserens in Mesopotamiam 
 transiit. nulla filii eius Nachor facta sit mentio. 
 
 Deinde narratur quem ad modum Thara cum suis regionem 
 reliquerit Chaldaeorum et uenerit in Mesopotamiam et habitauerit 
 in Charra. Tacetur autem de uno eius filio, qui uocabatur 
 Nachor, tamquam eum non duxerit secum. Nam ita 
 narratur: Et sumsit Thara Abram filium suum et 
 Loth filium Arran, filium filii sui, et Saram nurum 
 suam uxorem Abram filii sui, et eduxit illos de 
 regione Chaldaeorum ire in terram Chanaan; et 
 uenit in Charran et habitauit ibi. Nusquam hic nominatus 
 est Nachor et uxor eius Melcha. Sed inuenimus postea, 
 cum seruum suum mitteret Abraham ad accipiendam uxorem 
 filio suo Isaac, ita scriptum: Et accepit puer decem

 

 
 
 
 camelos de camelis domini sui et de omnibus 
 bonis domini sui secum, et exsurgens profectus 
 est in Mesopotamiam in ciuitatem Nachor. Isto et 
 aliis sacrae huius historiae testimoniis ostenditur etiam Nachor 
 frater Abrahae exisse de regione Chaldaeorum sedesque constituisse 
 in Mesopotamia, ubi cum patre suo habitauerat 
 Abraham. Quur ergo eum scriptura non commemorauit, quando 
 ex gente Chaldaea cum suis profectus est Thara et habitauit 
 in Mesopotamia; ubi non solum Abraham filius eius, uerum 
 etiam Sarra nurus et Loth nepos eius commemorantur, quod 
 eos duxerit secum? Quur, putamus, nisi forte quod a paterna 
 et fraterna pietate desciuerat et superstitioni adhaeserat Chaldaeorum 
 et postea inde siue paenitendo siue persecutionem 
 passus, quod suspectus haberetur, et ipse emigrauit? In libro 
 enim qui inscribitur Iudith, cum quaereret Holofernes, hostis 
 Israelitarum, quaenam illa gens esset, utrum aduersus eam 
 bellandum fuisset, sic ei respondit Achior dux Ammanitarum: 
 Audiat dominus noster uerbum de ore pueri sui, 
 et referam tibi ueritatem de populo, qui habitat 
 iuxta te montanam hanc, et non exibit mendacium 
 de ore serui tui. Haec enim progenies populi est 
 Chaldaeorum, et antea habitauerunt Mesopotamiam, 
 quia noluerunt sequi deos patrum suorum, 
 qui fuerunt in terra Chaldaeorum gloriosi, sed 
 declinauerunt de uia parentum suorum et adorauerunt 
 Deum caeli, quem cognouerunt, et proiecerunt 
 eos a facie deorum suorum et fugerunt Mesopotamiam 
 et habitauerunt ibi dies multos.

 

 
 
 
 Dixitque illis Deus eorum, ut exirent de habitatione 
 sua et irent in terram Chanaan, et illic habitauerunt, 
 et cetera, quae narrat Achior Ammanites. Unde 
 manifestum est domum Tharae persecutionem passam fuisse 
 a Chaldaeis pro uera pietate, qua unus et uerus ab eis colebatur 
 Deus.

CAPUT XIIII. 
 De annis Tharae, qui in Charra uitae suae tempus 
 inpleuit. 
 
 Defuncto autem Thara in Mesopotamia, ubi uixisse perhibetur 
 ducentos et quinque annos, iam incipiunt indicari 
 factae ad Abraham promissiones Dei, quod ita scriptum est: Et 
 fuerunt dies Tharae in Charra quinque et ducenti 
 anni, et mortuus est Thara in Charra. Non sic autem 
 accipiendum est, quasi omnes hos dies ibi egerit, sed quia 
 omnes dies uitae suae, qui fuerunt anni ducenti quinque, ibi 
 conpleuerit; alioquin nescietur quot annos uixerit Thara, quoniam 
 non legitur quoto anno uitae suae in Charran uenent ; 
 et absurdum est existimare in ista serie generationum, ubi 
 diligenter commemoratur quot annos quisque uixerit, huius 
 solius numerum annorum uitae non commendatum esse memoriae. 
 Quod enim quorundam, quos eadem scriptura commemorat, 
 tacentur anni, non sunt in hoc ordine, in quo temporum 
 dinumeratio decessione gignentium et genitorum successione 
 contexitur. iste autem ordo, qui dirigitur ab Adam 
 usque ad Noe et inde usque ad Abraham, sine numero annorum 
 uitae suae neminem continet.

CAPUT XV. 
 De tempore profectionis Abrahae, qua secundum 
 praeceptum Dei exiit de Charra. 
 
 Quod uero commemorata morte Tharae, patris Abraham. 
 deinde legitur: Et dixit Dominus ad Abram: Exi de 
 terra tua et de cognatione tua et de domo patris tui 
 et cetera, non, quia hoc sequitur in sermone libri, hoc etiam 
 in rerum gestarum tempore sequi existimandum est. Erit 
 quippe, si ita est, insolubilis quaestio. Post haec enim uerba 
 Dei, quae ad Abraham facta sunt, scriptura sic loquitur: Et 
 exiit Abram, quem ad modum locutus est ei Dominus, 
 et abiit cum eo Loth. Abram autem erat quinque et 
 septuaginta annorum. cum exiit ex Charra. Quo modo 
 potest hoc esse uerum, si post mortem patris sui exiit de 
 Charra? Cum enim esset Thara septuaginta annorum, sicut 
 supra intimatum est, genuit Abraham; cui numero additis 
 septuaginta quinque annis, quos agebat Abraham, quando 
 egressus est de Charra, fiunt anni centum quadraginta quinque. 
 Tot igitur annorum erat Thara, quando exiit Abraham 
 de illa Mesopotamiae ciuitate; agebat enim annum aetatis 
 suae septuagensimum quintum, ac per hoc pater eius, qui 
 eum septuagensimo anno suo genuerat, agebat, ut dictum est, 
 centensimum quadragensimum et quintum. Non ergo inde 
 post mortem patris, id est post ducentos quinque annos, 
 quibus pater eius uixit, egressus est; sed annus de illo loco 
 profectionis eius, quoniam ipsius septuagensimus quintus erat,

 

 
 
 
 procul dubio patris eius, qui eum septuagensimo suo anno 
 genuerat, centensimus quadragensimus quintus fuisse colligitur. 
 Ac per hoc intellegendum est more suo scripturam 
 redisse ad tempus, quod iam narratio illa transierat; sicut 
 superius, cum filios filiorum Noe commemorasset, dixit illos 
 fuisse in linguis et gentibus suis, et tamen postea, quasi hoc 
 etiam in ordine temporum sequeretur: Et erat, inquit, omnis 
 terra labium unum et uox una omnibus. Quo modo ergo 
 secundum suas gentes et secundum suas linguas erant, si 
 una erat omnibus, nisi quia ad illud quod iam transierat 
 recapitulando est reuersa narratio? Sic ergo et hic cum dictum 
 esset: Et fuerunt dies Tharae in Charra quinque et 
 ducenti anni, et mortuus est Thara in Charra, deinde 
 scriptura redeundo ad id, quod ideo praetermiserat, ut prius 
 de Thara id quod incohatum fuerat conpleretur: Et dixit, 
 inquit, Dominus ad Abram: Exi de terra tua et cetera. 
 Post quae Dei uerba subiungitur: Et exiit Abram, quem 
 ad modum locutus est illi Dominus, et abiit cum 
 eo Loth. Abram autem erat quinque et septuaginta 
 annorum, cum exiit ex Charra. Tunc itaque factum est, 
 quando pater eius centensimum quadragensimum et quintum 
 annum agebat aetatis; tunc enim fuit huius septuagensimus 
 quintus. Soluta est autem ista quaestio et aliter, ut septuaginta 
 quinque anni Abrahae, quando egressus est de Charra, 
 ex illo conputarentur, ex quo de igne Chaldaeorum liberatus, 
 non ex quo natus est, tamquam tunc potius natus habendus 
 sit. 
 
 Sed beatus Stephanus in actibus apostolorum cum ista 
 narraret: Deus, inquit, gloriae apparuit Abrahae patri 
 nostro, cum esset in Mesopotamia, priusquam habitaret 
 in Charra, et ait ad illum: Exi de terra tua et

 
 
 
 de cognatione tua et de domo patris tui, et ueni in 
 terram, quam tibi demonstrabo. Secundum haec uerba 
 Stephani non post mortem patris eius locutus est Deus Abrahae, 
 qui utique in Charra mortuus est, ubi cum illo et ipse 
 filius habitauit, sed priusquam habitaret in eadem ciuitate, 
 iam tamen cum esset in Mesopotamia. Iam ergo exierat a 
 Chaldaeis. Quod itaque adiungit Stephanus: Tunc Abraham 
 egressus est de terra Chaldaeorum et habitauit in 
 Charra, non quid sit factum, postea quam locutus est illi 
 Deus (neque enim post illa Dei uerba egressus est de terra 
 Chaldaeorum, cum dicat ei locutum Deum cum esset. in Mesopotamia), 
 sed ad totum illud tempus pertinet quod ait: <Tunc, 
 id est, ex quo egressus est a Chaldaeis et habitauit in Charra.\' 
 Item quod sequitur: Et inde postquam mortuus est 
 pater eius, conlocauit illum in terra hac, in qua uos 
 nunc habitatis et patres uestri, non ait: \'Postquam mortuus 
 est pater eius, exiit de Charra\'; sed: \'Inde hic eum 
 conlocauit, postquam mortuus est pater eius\'. Intellegendum 
 est igitur locutum Deum fuisse ad Abraham, cum esset in 
 Mesopotamia, priusquam habitaret in Charra; sed eum in 
 Charram peruenisse cum patre, retento aput se praecepto Dei, 
 et inde exisse septuagensimo et quinto suo. patris autem sui 
 centensimo quadragensimo et quinto anno. Conlocationem uero 
 eius in terra Chanaan, non profectionem de Charra post mortem 
 patris eius factam esse dicit, quia iam mortuus erat 
 pater eius, quando emit terram, cuius ibi iam suae rei coepit 
 esse possessor. Quod autem iam in Mesopotamia constituto, 
 hoc est iam egresso de terra Chaldaeorum, dicit Deus: Exi 
 de terra tua et de cognatione tua et de domo patris

 

 
 
 
 tui, non ut corpus inde eiceret, quod iam fecerat, sed ut 
 animum auelleret, dicitur. Non enim exierat inde animo, si 
 spe redeundi et desiderio tenebatur, quae spes et desiderium 
 Deo iubente ac iuuante et illo oboediente fuerat amputandum. 
 Non sane incredibiliter existimatur, cum postea secutus esset 
 Nachor patrem suum, tunc Abraham praeceptum Domini inplesse, 
 ut cum Sarra coniuge sua et Loth filio fratris sui 
 exiret de Charra.

CAPUT XVI. 
 De ordine et qualitate promissionum Dei, quae 
 ad Abraham factae sunt. 
 
 Iam considerandae sunt promissiones Dei factae ad Abraham. 
 In his enim apertiora Dei nostri, hoc est Dei ueri, oracula 
 apparere coeperunt de populo piorum, quem prophetica 
 praenuntiauit auctoritas. Harum prima ita legitur: Et dixit 
 Dominus ad Abram: Exi de terra tua et de cognatione 
 tua et de domo patris tui [et uade] in terram, 
 quam tibi demonstrauero; et faciam te in 
 gentem magnam et benedicam te et magnificabo 
 nomen tuum, et eris benedictus, et benedicam 
 benedicentes te et maledicentes te maledicam, et 
 benedicentur in te omnes tribus terrae. Aduertendum 
 est igitur duas res promissas Abrahae; unam scilicet, 
 quod terram Chanaan possessurum fuerat semen eius, quod 
 significatur, ubi dictum est: Vade in terram, quam tibi 
 demonstrauero, et faciam te in gentem magnam; aliam 
 uero longe praestantiorem non de carnali, sed de spiritali 
 semine, per quod pater est non unius gentis Israeliticae, sed

 

 
 
 
 omnium gentium, quae fidei eius uestigia consequuntur, quod 
 promitti coepit his uerbis: Et benedicentur in te omnes 
 tribus terrae. Hanc promissionem factam arbitratur Eusebius 
 septuagensimo quinto anno aetatis Abrahae, tamquam 
 mox ut facta est de Charra exierit Abraham; quoniam scripturae 
 contradici non potest, ubi legitur: Abraham erat 
 quinque et septuaginta annorum, cum exiit ex Charra. 
 Sed si eo anno facta est ista promissio, iam utique in Charra 
 cum patre suo demorabatur Abraham. Neque enim exire inde 
 posset, nisi prius ibi habitasset. Numquidnam ergo contradicitur 
 Stephano dicenti: Deus gloriae apparuit Abrahae 
 patri nostro, cum esset in Mesopotamia, priusquam 
 habitaret in Charra? Sed intellegendum est, quod eodem 
 anno facta sint omnia, et Dei promissio, antequam in Charra 
 habitaret Abraham, et in Charra habitatio eius et inde profectio; 
 non solum quia Eusebius in chronicis ab anno huius 
 promissionis conputat et ostendit post quadringentos et triginta 
 annos exitum esse de Aegypto, quando lex data est, 
 uerum etiam quia id commemorat apostolus Paulus.

CAPUT XVII. 
 De tribus excellentioribus gentium regnis, quorum 
 unum, id est Assyriorum, iam Abraham genito 
 sublimius eminebat. 
 
 Per idem tempus eminentia regna erant gentium, in quibus 
 terrigenarum ciuitas, hoc est societas hominum secundum.. 
 hominem uiuentium, sub dominatu angelorum desertorum 
 insignius excellebat, regna uidelicet tria, Sicyoniorum,

 

 
 
 
 Aegyptiorum, Assyriorum. Sed Assyriorum multo erat potentius 
 adque sublimius. Nam rex ille Ninus Beli filius excepta India 
 uniuersae Asiae populos subiugauerat. Asiam nunc dico non 
 illam partem quae huius maioris Asiae una prouincia est, sed 
 eam quae uniuersa Asia nuncupatur, quam quidam in altera 
 duarum, plerique autem in tertia totius orbis parte posuerunt, 
 ut sint omnes Asia, Europa et Africa; quod non aequali diuisione 
 fecerunt. Namque ista, quae Asia nuncupatur, a meridie 
 per orientem usque ad septentrionem peruenit; Europa uero 
 a septentrione usque ad occidentem, adque inde Africa ab 
 occidente usque ad meridiem. Unde uidentur orbem dimidium 
 duae tenere, Europa et Africa, alium uero dimidium sola Asia. 
 Sed ideo illae duae partes factae sunt, quia inter utramque 
 ab Oceano ingreditur, quidquid aquarum terras interluit; et 
 hoc mare magnum nobis facit. Quapropter si in duas partes 
 orbem diuidas, Orientis et Occidentis, Asia erit in una, in 
 altera uero Europa et Africa. Quam ob rem trium regnorum, 
 quae tunc praecellebant, Sicyoniorum non erat sub Assyriis, 
 quia in Europa sunt; Aegyptiorum autem quo modo eis non 
 subiacebat, a quibus tota Asia tenebatur, solis Indis, ut perhibetur, 
 exceptis? In Assyria igitur praeualuerat dominatus 
 inpiae ciuitatis; huius caput erat illa Babylon, cuius terrigenae 
 ciuitatis nomen aptissimum est, id est confusio. Ibi 
 iam Ninus regnabat post mortem patris sui Beli, qui primus 
 illic regnauerat sexaginta quinque annos. Filius uero eius 
 Ninus, qui defuncto patri successit in regnum, quinquaginta 
 duos regnauit annos, et habebat in regno quadraginta tres, 
 quando natus est Abraham, qui erat annus circiter millensimus 
 ducentensimus ante conditam Romam, ueluti alteram 
 in occidente Babyloniam.

CAPUT XVIII 
 De iterato adloquio Dei ad Abraham, quo ei et 
 semini eius Chanaan terra promittitur. 
 
 Egressus ergo Abraham de Charra septuagensimo quinto 
 anno aetatis suae, centensimo autem quadragensimo et quinto 
 patris sui, cum Loth filio fratris et Sarra coniuge perrexit 
 in terram Chanaan et peruenit usque ad Sichem, ubi rursus 
 diuinum accepit oraculum, de quo ita scriptum est: Et apparuit 
 Dominus Abrahae, et dixit illi: Semini tuo 
 dabo terram hanc. Nihil hic de illo semine dictum est, 
 in quo pater factus est omnium gentium, sed de illo solo, 
 de quo pater est unius Israeliticae gentis; ab hoc enim 
 semine terra illa possessa est.

CAPUT XVIIII. 
 De Sarrae pudicitia in Aegypto per Deum custodita, 
 quam Abraham non uxorem suam esse 
 dixerat, sed sororem. 
 
 Deinde aedificato ibi altari et inuocato Deo Abraham profectus 
 est inde et habitauit in eremo adque inde ire in 
 Aegyptum famis necessitate conpulsus est. Ubi uxorem suam 
 dixit sororem, nihil mentitus; erat enim et hoc, quia propinqua 
 erat sanguine; sicut etiam Loth eadem propinquitate. 
 cum fratris eius esset filius, frater eius est dictus. Itaque 
 uxorem tacuit, non negauit, coniugis tuendam pudicitiam 
 committens Deo et humanas insidias cauens ut homo; quoniam, 
 si periculum quantum caueri poterat non caueret, magis 
 tentaret Deum, quam speraret in Deum. De qua re contra 
 calumniantem Faustum Manichaeum satis diximus. Denique

 

 
 
 
 factum est, quod de Domitio praesumsit Abraham. Nam 
 Pharao rex Aegypti, qui eam sibi uxorem acceperat, grauiter 
 adflictus marito reddidit. Ubi absit ut credamus alieno concubitu 
 fuisse pollutam, quia multo est credibilius, hoc Pharaonem 
 facere adflictionibus magnis non fuisse permissum.

CAPUT XX. 
 De secessione Loth et Abrahae, quae illis salua 
 caritate conplacuit. 
 
 Reuerso igitur Abraham ex Aegypto in locum unde uenerat, 
 nunc Loth fratris filius ab illo in terram Sodomorum salua 
 caritate discessit. Diuites quippe facti erant pastoresque multos 
 pecorum habere coeperant, quibus inter se rixantibus eo modo 
 familiarum suarum pugnacem discordiam uitauerunt. Poterat 
 quippe hinc, ut sunt humana, etiam inter ipsos aliqua rixa 
 consurgere. Proinde hoc malum praecauentis Abrahae uerba 
 ista sunt ad Loth: Non sit rixa inter me et te, et inter 
 pastores meos et inter pastores tuos, quia homines 
 fratres nos sumus. Nonne ecce tota terra 
 ante te est? Discede a me; si tu in sinistram. ego 
 in dextram; uel si tu in dextram, ego in sinistram. 
 Hinc fortassis effecta est inter homines pacifica consuetudo, 
 ut, quando terrenorum aliquid partiendum est, maior diuidat, 
 minor eligat.

CAPUT XXI. 
 De tertia promissione Dei, qua terram Chanaan 
 Abrahae et semini eius in perpetuum pollicetur. 
 
 Cum ergo digressi essent separatimque habitarent Abraham 
 et Loth necessitate sustentandae familiae, non foeditate

 

 

 

 
 
 
 discordiae, et Abraham in terra Chanaan, Loth autem esset in 
 Sodomis, oraculo tertio dixit Dominus ad Abraham: Respiciens 
 oculis tuis uide a loco, in quo nunc tu es, 
 ad aquilonem et Africum et orientem et mare, 
 quia omnem terram, quam tu uides, tibi dabo eam 
 et semini tuo usque in saeculum, et faciam semen 
 tuum tamquam harenam terrae. Si potest aliquis 
 dinumerare harenam terrae, et semen tuum dinumerabitur. 
 Surgens perambula terram in longitudinem 
 eius et in latitudinem, quia tibi dabo 
 eam. In hac promissione utrum sit etiam illa, qua pater 
 factus est omnium gentium, non euidenter apparet. Potest 
 enim uideri ad hoc pertinere: Et faciam semen tuum 
 tamquam harenam terrae, quod ea locutione dictum est. 
 quam Graeci uocant hyperbolen; quae utique tropica est, non 
 propria. Quo tamen modo, ut ceteris tropis, uti solere scripturam, 
 nullus qui eam didicit ambigit. Iste autem tropus. 
 id est modus locutionis, fit, quando id quod dicitur longe est 
 amplius, quam quod eo dicto significatur. Quis enim non 
 uideat. quam sit incomparabiliter amplior harenae numerus, 
 quam potest esse hominum omnium ab ipso Adam usque ad 
 terminum saeculi? Quanto ergo magis quam semen Abrahae, 
 non solum quod pertinet ad Israeliticam gentem, uerum etiam 
 quod est et futurum est secundum imitationem fidei toto 
 orbe terrarum in omnibus gentibus! Quod semen in conparatione 
 multitudinis inpiorum profecto in paucis est; quamuis 
 et ipsi pauci faciant innumerabilem multitudinem suam, 
 quae significata est secundum hyperbolen per harenam terrae. 
 Sane ista multitudo, quae promittitur Abrahae, non Deo est 
 innumerabilis, sed hominibus; Deo autem nec harena terrae. 
 Proinde quia non tantum gens Israelitica, sed uniuersum 
 semen Abrahae, ubi est et promissio non secundum carnem,

 

 
 
 
 sed secundum spiritum plurium filiorum, congruentius harenae 
 multitudini conparatur: potest hic intellegi utriusque rei 
 facta promissio. Sed ideo diximus, quod non euidenter appareat, 
 quia et illius gentis unius multitudo, quae secundum 
 carnem nata est ex Abraham per eius nepotem Iacob, in tantum 
 creuit, ut paene omnes partes orbis inpleuerit. Et ideo 
 potuit et ipsa secundum hyperbolen harenae multitudini conparari, 
 quia et haec sola innumera est homini. Terram certe 
 illam solam significatam, quae appellata est Chanaan, ambigit 
 nemo. Sed quod dictum est: Tibi dabo eam et semini 
 tuo usque in saeculum, potest mouere nonnullos, si 
 usque in saeculum intellegant (in aeternum*. Si autem 
 in saeculum hoc loco sic accipiant, quem ad modum 
 fideliter tenemus initium futuri saeculi a fine praesentis ordiri, 
 nihil eos mouebit; quia, etsi expulsi sunt Israelitae de Hierosolymis, 
 manent tamen in aliis ciuitatibus terrae Chanaan, 
 et usque in finem manebunt; et uniuersa terra illa cum a 
 Christianis inhabitatur, etiam ipsum semen est Abrahae.

CAPUT XXII. 
 De superatis ab Abraham hostibus Sodomorum. 
 quando et Loth de captiuitate eripuit, et a Melchisedech 
 sacerdote benedictus est. 
 
 Hoc responso promissionis accepto migrauit Abraham et 
 mansit in alio eiusdem terrae loco, iuxta quercum Mambre, 
 quae erat Chebron. Deinde ab hostibus, qui Sodomis inruerant, 
 cum quinque reges aduersus quattuor bellum gererent 
 et uictis Sodomitis etiam Loth captus esset, liberauit eum 
 Abraham adductis secum in proelium trecentis decem et octo

 

 

 
 
 
 uernaculis suis et uictoriam fecit regibus Sodomorum nihilque 
 spoliorum auferre uoluit, cum rex cui uicerat obtulisset. Sed 
 plane tunc benedictus est a Melchisedech, qui erat sacerdos 
 Dei excelsi; de quo in epistula, quae inscribitur ad Hebraeos, 
 quam plures Pauli apostoli esse dicunt, quidam uero negant, 
 multa et magna conscripta sunt. Ibi quippe primum apparuit 
 sacrificium, quod nunc a Christianis offertur Deo toto orbe 
 terrarum, inpleturque illud, quod longe post hoc factum per 
 prophetiam dicitur ad Christum, qui fuerat adhuc uenturus 
 in carne: Tu es sacerdos in aeternum secundum 
 ordinem Melchisedech; non scilicet secundum ordinem 
 Aaron, qui ordo fuerat auferendus inlucescentibus rebus. 
 quae illis umbris praenotabantur.

CAPUT XXIII. 
 De uerbo Domini ad Abraham, quo ei promittitur 
 secundum multitudinem stellarum multiplicanda 
 posteritas; quod credens iustificatus est adhuc 
 in praeputio constitutus. 
 
 Etiam tunc factum est uerbum Domini ad Abraham in 
 uisu. Qui cum ei protectionem mercedemque promitteret 
 ualde multam, ille de posteritate sollicitus quendam Eliezer 
 uernaculum suum futurum sibi dixit heredem, continuoque 
 illi promissus est heres, non ille uernaculus, sed qui de ipso 
 Abraham fuerat exiturus, rursusque semen innumerabile, non 
 sicut harena terrae, sed sicut stellae caeli; ubi mihi magis 
 uidetur promissa posteritas caelesti felicitate sublimis. Nam 
 quantum ad multitudinem pertinet, quid sunt stellae caeli 
 ad harenam terrae? nisi quis et istam conparationem in 
 tantum esse similem dicat, in quantum etiam stellae

 

 
 
 
 dinumerari non ualent, quia nec omnes eas uideri posse credendum 
 est. Nam quanto quisque acutius intuetur, tanto plures 
 uidet. Unde et acerrime cernentibus aliquas occultas esse 
 merito existimatur, exceptis eis sideribus, quae in alia parte 
 orbis a nobis remotissima oriri et occidere perhibentur. Postremo 
 quicumque uniuersum stellarum numerum conprehendisse 
 et conscripsisse iactantur, sicut Aratus uel Eudoxus 
 uel si qui alii sunt, eos libri huius contemnit auctoritas. 
 Hic sane illa sententia ponitur, cuius apostolus meminit 
 propter Dei gratiam commendandam: Credidit Abraham 
 Deo, et deputatum est illi ad iustitiam; ne circumcisio 
 gloriaretur gentesque incircumcisas ad fidem Christi 
 nollet admitti. Hoc enim quando factum est, ut credenti 
 Abrahae deputaretur fides ad iustitiam, nondum fuerat circumcisus.

CAPUT XXIIII. 
 De significatione sacrificii, quod Abraham offerre 
 praeceptus est, cum poposcisset, ut de his quae crediderat 
 doceretur. 
 
 In eodem uisu cum loqueretur ei Deus, etiam hoc ait ad 
 illum: Ego Deus, qui eduxi te de regione Chaldaeorum, 
 ut dem tibi terram hanc, ut heres sis eius. Ubi cum 
 interrogasset Abraham secundum quid sciret, quod heres eius 
 erit, dixit illi Deus: Accipe mihi iuuencam trimam et 
 capram trimam et arietem trimum et turturem et 
 columbam. Accepit autem illi haec omnia et diuisit 
 illa media et posuit ea contra faciem alterum alteri;

 

 
 
 
 aues autem non diuisit. Et descenderunt, sicut scriptum 
 est, aues supra corpora quae diuisa erant, et 
 consedit illis Abram. Circa solis autem occasum 
 pauor inruit super Abram, et ecce timor tenebrosus 
 magnus incidit ei; et dictum est ad Abram: Sciendo 
 scies, quia peregrinum erit semen tuum in terra non 
 propria, et in seruitutem redigent eos et adfligent 
 eos quadringentis annis; gentem autem, cui seruierint. 
 iudicabo ego. Post haec uero exibunt hoc cum supellectili 
 multa. Tu autem ibis ad patres tuos cum pace 
 nutritus in senecta bona. Quarta uero generatione 
 conuertent se hoc. Nondum enim inpleta sunt peccata 
 Amorrhaeorum usque adhuc. Cum autem iam 
 sol erat ad occasum, flamma facta est, et ecce fornax 
 fumabunda et lampades ignis, quae pertransierunt 
 per media diuisa illa. In die illa disposuit Dominus 
 Deus testamentum ad Abram, dicens: Semini tuo 
 dabo terram hanc, a flumine Aegypti usque ad flumen 
 magnum flumen Euphraten, Cenaeos et Cenezaeos et 
 Cedmonaeos et Chettaeos et Pherezaeos et Raphaim 
 et Amorrhaeos et Chananaeos et Euaeos et Gergesaeos 
 et Iebusaeos. 
 
 Haec omnia in uisu facta diuinitus adque dicta sunt, de 
 quibus singulis enucleate disserere longum est et intentionem 
 operis huius excedit. Quod ergo satis est nosse debemus.

 
 
 
 Postea quam dictum est credidisse Abraham Deo et deputatum 
 illi ad iustitiam, non eum in fide defecisse, ut diceret: 
 Dominator Domine, secundum quid sciam, quia heres 
 eius ero? (terrae quippe illius promissa erat hereditas) — 
 non enim ait: \'Unde sciam?\' quasi adhuc non crederet; sed 
 ait: Secundum quid sciam? ut ei rei, quam crediderat, 
 aliqua similitudo adhiberetur, qua eius modus agnosceretur; 
 sicut non est uirginis Mariae diffidentia quod ait: Quo modo 
 fiet istud, quoniam uirum non cognosco? quod enim 
 futurum esset, certa erat; modum quo fieret inquirebat, et 
 hoc cum quaesisset, audiuit —: denique et hic similitudo 
 data est de animalibus, iuuenca et capra et ariete et duabus 
 uolucribus, turture et columba, ut secundum haec futurum 
 sciret, quod futurum esse iam non ambigeret. Siue ergo per 
 iunencam significata sit plebs posita sub iugo legis, per 
 capram eadem plebs peccatrix futura, per arietem eadem 
 plebs etiam regnatura ( quae animalia propterea trima dicuntur. 
 quia, cum sint insignes articuli temporum ab Adam usque 
 ad Noe et inde usque ad Abraham et inde usque ad Dauid, 
 qui reprobato Saule primus in regno gentis Israeliticae Domini 
 est uoluntate fundatus, in hoc ordine tertio, qui tenditur ex 
 Abraham usque ad Dauid, tamquam tertiam aetatem gerens 
 ille populus adoleuit), siue aliquid aliud conuenientius ista 
 significent: nullo modo tamen dubitauerim spiritales in ea 
 praefiguratos additamento turturis et columbae. Et ideo dictum 
 est: Aues autem non diuisit, quoniam carnales inter se 
 diuiduntur, spiritales autem nullo modo, siue a negotiosis

 

 
 
 
 conuersationibus hominum se remoueant, sicut turtur, siue 
 inter illas degant, sicut columba; utraque tamen auis est 
 simplex et innoxia, significans et in ipso Israelitico populo. 
 cui terra illa danda erat, futuros indiuiduos filios promissionis 
 et heredes regni in aeterna felicitate mansuri. Aues autem 
 descendentes supra corpora, quae diuisa erant, non boni 
 aliquid, sed spiritus indicant aeris huius, pastum quendam 
 suum de carnalium diuisione quaerentes. Quod autem illis 
 consedit Abraham, significat etiam inter illas carnalium diuisiones 
 ueros usque in finem perseueraturos fideles. Et circa 
 solis occasum quod pauor inruit in Abraham et timor tenebrosus 
 magnus significat circa huius saeculi finem magnam 
 perturbationem ac tribulationem futuram fidelium, de qua 
 Dominus dicit in euangelio: Erit enim tunc tribulatio 
 magna, qualis non fuit ab initio. 
 
 
 Quod uero dictum est ad Abraham: Sciendo scies, quia 
 peregrinum erit semen tuum in terra non propria, et 
 in seruitutem redigent eos et adfligent eos quadringentis 
 annis, de populo Israel, qui fuerat in Aegypto seruiturus, 
 apertissime prophetatum est; non quod in eadem 
 seruitute sub Aegyptiis adfligentibus quadringentos annos ille 
 populus fuerat peracturus, sed in ipsis quadringentis annis 
 praenuntiatum est hoc futurum. Quem ad modum enim scriptum 
 est de Thara patre Abrahae: Et fuerunt dies Tharae 
 in Charra quinque et ducenti anni, non quia ibi omnes 
 acti sunt, sed quia ibi conpleti sunt: ita et hic propterea 
 interpositum est: Et in seruitutem redigent eos et adfligent 
 eos quadringentis annis, quoniam iste numerus in 
 eadem adflictione conpletus est, non quia ibi uniuersus peractus 
 est. Quadringenti sane dicuntur anni propter numeri

 

 
 
 
 plenitudinem, quamuis aliquanto amplius sint, siue ex hoc 
 tempore conputentur, quo ista promittebantur Abrahae, siue 
 ex quo natus est Isaac, propter semen Abrahae, de quo ista 
 praedicuntur. Conputantur enim, sicut superius iam diximus, 
 ab anno septuagensimo et quinto Abrahae, quando ad eum 
 facta est prima promissio, usque ad exitum Israel ex Aegypto 
 quadringenti et triginta anni; quorum apostolus ita meminit: 
 Hoc autem dico, inquit: testamentum confirmatum a 
 Deo post quadringentos triginta annos facta lex non 
 infirmat ad euacuandam promissionem. Iam ergo isti 
 quadringenti et triginta anni quadringenti poterant nuncupari, 
 quia non sunt multo amplius: quanto magis cum aliquot 
 iam ex isto numero praeterissent, quando illa in uisu demonstrata 
 et dicta sunt Abrahae, uel quando Isaac natus est 
 centenario patri suo, a prima promissione post uiginti quinque 
 annos, cum iam ex istis quadringentis triginta quadringenti 
 et quinque remanerent, quos Deus quadringentos uoluit 
 nominare. Et cetera, quae sequuntur in uerbis praenuntiantis 
 Dei, nullus dubitauerit ad Israeliticum populum pertinere. 
 
 Quod uero adiungitur: Cum autem iam sol erat ad 
 occasum, flamma facta est, et ecce fornax fumabunda 
 et lampades ignis, quae pertransierunt per media 
 diuisa illa, significat iam in fine saeculi per ignem iudicandos 
 esse carnales. Sicut enim adflictio ciuitatis Dei, qualis 
 antea numquam fuit, quae sub Antichristo futura speratur, 
 significatur tenebroso timore Abrahae circa solis occasum, 
 id est propinquante iam fine saeculi: sic ad solis occasum. id

 

 
 
 
 est ad ipsum iam finem, significatur isto igne dies iudicii 
 dirimens carnales per ignem saluandos et igne damnandos. 
 Deinde testamentum factum ad Abraham terram Chanaan 
 proprie manifestat et nominat in ea undecim gentes a flumine 
 Aegypti usque ad flumen magnum Euphraten. Non ergo a 
 flumine magno Aegypti, hoc est Nilo, sed a paruo, quod 
 diuidit inter Aegyptum et Palaestinam, ubi est ciuitas Rhinocorura.

CAPUT XXV. 
 De Agar ancilla Sanae , quam eadem Sarra Abrahae 
 uoluit esse concubinam. 
 
 Iam hinc tempora consequuntur filiorum Abrahae, unius 
 de Agar ancilla, alterius de Sarra libera, de quibus in libro 
 superiore iam diximus. Quod autem adtinet ad rem gestam, 
 nullo modo est inurendum de hac concubina crimen Abrahae. 
 Usus est ea quippe ad generandam prolem, non ad explendam 
 libidinem, nec insultans, sed potius oboediens coniugi, quae 
 suae sterilitatis credidit esse solacium, si fecundum ancillae 
 uterum, quoniam natura non poterat, uoluntate faceret suum, 
 et eo iure, quo dicit apostolus: Similiter et uir non habet 
 potestatem corporis sui, sed mulier, uteretur mulier ad 
 pariendum ex altera, quod non poterat ex se ipsa. Nulla est 
 hic cupido lasciuiae, nulla nequitiae turpitudo. Ab uxore 
 causa prolis ancilla marito traditur, a marito causa prolis 
 accipitur; ab utroque non culpae luxus, sed naturae fructus 
 exquiritur. Denique cum ancilla grauida dominae sterili superbiret 
 et hoc Sarra suspicione muliebri uiro potius inputaret,

 

 
 
 
 etiam ibi demonstrauit Abraham non se amatorem seruum, 
 sed liberum fuisse genitorem et in Agar Sarrae coniugii. 
 pudicitiam custodisse nec uoluptatem suam, sed uoluntatem 
 illius inpleuisse; accepisse nec petisse, accessisse nec haesisse, 
 seminasse nec amasse. Ait enim: Ecce ancilla tua in 
 manibus tuis, utere ea quo modo tibi placuerit.s o 
 uirum uiriliter utentem feminis, coniuge temperanter, ancilla 
 obtemperanter, nulla intemperanter!

CAPUT XXVI. 
 De testificatione Dei ad Abraham, qua eidem seni de 
 sterili Sarra filium spondet patremque eum gentium 
 statuit et promissi fidem sacramento circumcisionis 
 obsignat. 
 
 Post haec natus est Ismael ex Agar, in. quo putare posset 
 inpletum, quod ei promissum fuerat, cum sibi uernaculum 
 suum adoptare uoluisset. Deo dicente: Non erit heres 
 tuus hic; sed qui exiet de te, ille erit heres tuus. 
 Hoc ergo promissum ne in ancillae filio putaret inpletum, 
 iam cum esset annorum nonaginta et nouem, apparuit 
 ei Dominus et dixit illi: Ego sum Deus, place 
 in conspectu meo et esto sine querella, et ponam 
 testamentum meum inter me et inter te et inplebo 
 te ualde. Et procidit Abraham in faciem suam. Et 
 locutus est illi Deus dicens: Et ego, ecce

 

 
 
 
 testamentum meum tecum, et eris pater multitudinis 
 gentium; et non appellabitur adhuc nomen tuum 
 Abram, sed erit nomen tuum Abraham, quia patrem 
 multarum gentium posui te; et augeam te ualde 
 ualde et ponam te in gentes, et reges ex te exibunt: 
 et statuam testamentum meum inter me et [inter] 
 te et inter semen tuum post te in generationes 
 eorum in testamentum aeternum, ut sim tibi Deus 
 et semini tuo post te. Et dabo tibi et semini tuo 
 post te terram, in qua incola es, omnem terram 
 Chanaan in possessionem aeternam, et ero illis 
 Deus. Et dixit Deus ad Abraham: Tu autem testamentum 
 meum conseruabis, tu et semen tuum post 
 te in progenies suas. Et hoc est testamentum, 
 quod conseruabis inter me et uos et inter semen 
 tuum post te in generationes suas: Circumcidetur 
 uestrum omne masculinum, et circumcidemini carnem 
 praeputii uestri, et erit in signo testamenti 
 inter me et uos. Etpueroctodierumcircumcidetur , 
 uestrum omne masculinum in progenies uestras. 
 Yernaculus et emticius ab omni filio alieno, qui 
 non est de semine tuo, circumcisione circumcidetur 
 uernaculus domus tuae et emticius. Et 
 erit testamentum meum in carne uestra in testamento 
 aeterno. Et qui non fuerit circumcisus 
 masculus, qui non circumcidetur carnem praeputii 
 sui octauo die, interibit anima illa de genere 
 eius, quia testamentum meum dissipauit. Et dixit

 
 
 
 Deus ad Abraham: Sara uxor tua, non appellabitur 
 nomen eius Sara, sed Sarra erit nomen eius. Benedicam 
 autem illam et dabo tibi ex ea filium, et 
 benedicam illum, et erit in nationes, et reges gentium 
 ex eo erunt. Et procidit Abraham super 
 faciem suam et risit et dixit in animo suo dicens: 
 Si mihi centum annos habenti nascetur [filius], 
 et si Sarra annorum nonaginta pariet? Dixit 
 autem Abraham ad Deum: Ismael hic uiuat in 
 conspectu tuo. Dixit autem Deus ad Abraham: Ita, 
 ecce Sarra uxor tua pariet tibi filium, et uocabis 
 nomen eius Isaac; et statuam testamentum meum 
 ad illum in testamentum aeternum, esse illi Deus 
 et semini eius post illum. De Ismael autem ecce 
 exaudiui te; ecce benedixi eum et ampliabo illum 
 et multiplicabo eum ualde. Duodecim gentes generabit, 
 et dabo illum in magnam gentem. Testamentum 
 autem meum statuam ad Isaac, quem pariet 
 tibi Sarra in tempore hoc ad annum sequentem. 
 
 Hic apertiora promissa sunt de uocatione gentium in Isaac, 
 id est in filio promissionis, quo significatur gratia, non natura, 
 quia de sene et anu sterili promittitur filius. Quamuis enim 
 et naturalem procreationis excursum Deus operetur: ubi tamen 
 euidens opus Dei est uitiata et cessante natura, ibi euidentius 
 intellegitur gratia. Et quia hoc non per generationem, sed 
 per regenerationem futurum erat, ideo nunc imperata est 
 circumcisio, quando de Sarra promissus est filius. Et quod 
 omnes non solum filios, uerum etiam seruos uernaculos et 
 emticios circumcidi iubet, ad omnes istam gratiam pertinere 
 testatur. Quid enim aliud circumcisio significat quam naturam

 
 
 
 exuta uetustate renouatam? Et quid aliud quam Christum 
 octauus dies, qui hebdomade conpleta. hoc est post sabbatum, 
 resurrexit? Parentum mutantur et nomina: omnia resonant 
 nouitatem, et in testamento uetere obumbratur nouum. Quid 
 est enim quod dicitur testamentum uetus nisi noui occultatio? 
 Et quid est aliud quod dicitur nouum nisi ueteris reuelatio? 
 Risus Abrahae exultatio est gratulantis, non inrisio diffidentis. 
 Verba quoque eius illa in animo suo: Si mihi centum 
 annos habenti nascetur filius et si Sarra annorum 
 nonaginta pariet, non sunt dubitantis, sed admirantis. Si 
 quem uero monet quod dictum est: Et dabo tibi et semini 
 tuo post te terram, in qua tu incola es, omnem 
 terram Chanaan in possessionem aeternam, quo 
 modo accipiatur inpletum siue adhuc expectetur inplendum, 
 cum possessio quaecumque terrena aeterna cuilibet genti esse 
 non possit: sciat aeternum a nostris interpretari, quod Graeci 
 appellant ahóvtOv , quod a saeculo deriuatum est; alwv quippe 
 Graece saeculum nuncupatur. Sed non sunt ausi Latini hoc 
 dicere saeculare, ne longe in aliud mitterent sensum. Saecularia 
 quippe dicuntur multa, quae in hoc saeculo sic aguntur. 
 ut breui etiam tempore transeant: altoviov autem quod dicitur. 
 aut non habet finem aut usque in huius saeculi tenditur finem.

CAPUT XXVII. 
 De masculo, qui si octauo die non fuerit circumcisus, 
 perit anima eius, quia testamentum Dei 
 dissipauit. 
 
 Item potest mouere, quo modo intellegi oporteat quod hic 
 dictum est: Masculus, qui non circumcidetur carnem

 

 
 
 
 praeputii sui octauo die, interibii anima illa de 
 genere eius, quia testamentum meum dissipauit, 
 cum haec nulla culpa sit paruuli, cuius dixit animam perituram, 
 nec ipse dissipauerit testamentum Dei, sed maiores, 
 qui eum circumcidere non curarunt; nisi quia etiam paruuli, 
 non secundum suae uitae proprietatem, sed secundum communem 
 generis humani originem omnes in illo uno testamentum 
 Dei dissipauerunt, in quo omnes peccauerunt. Multa 
 quippe appellantur testamenta Dei exceptis illis duobus magnis, 
 uetere et nouo, quod licet cuique legendo cognoscere. 
 Testamentum autem primum, quod factum est ad hominem 
 primum, profecto illud est: Qua die ederitis, morte moriemini. 
 Unde scriptum est in libro, qui ecclesiasticus appellatur: 
 Omnis caro sicut uestis ueterescit. Testamentum 
 enim a saeculo: Morte morieris. Cum enim lex euidentior 
 postea data sit, et dicat apostolus: Ubi autem non est 
 lex, nec praeuaricatio, quo pacto in psalmo quod legitur 
 uerum est: Praeuaricatores aestimaui omnes peccatores 
 terrae, nisi quia omnes legis alicuius praeuaricatae 
 sunt rei, qui aliquo peccato tenentur obstricti? Quam ob rem 
 . si etiam paruuli, quod uera fides habet, nascuntur non proprie, 
 sed originaliter peccatores, unde illis gratiam remissionis 
 peccatorum necessariam confitemur: profecto eo modo, quo 
 sunt peccatores, etiam praeuaricatores legis illius, quae in 
 paradiso data est, agnoscuntur; ut uerum sit utrumque, quod 
 scriptum est, et: Praeuaricatores aestimaui omnes peccatores 
 terrae, et: Ubi lex non est, nec praeuaricatio. 
 Ac per hoc, quia circumcisio signum regenerationis fuit et 
 non inmerito paruulum propter originale peccatum, quo

 

 
 
 
 primum Dei dissipatum est testamentum, generatio disperdet, 
 nisi regeneratio liberet: sic intellegenda sunt haec uerba diuina, 
 tamquam dictum sit: \'Qui non fuerit regeneratus, interibit 
 anima illa de genere eius\', quia testamentum Dei dissipauit, 
 quando in Adam cum omnibus etiam ipse peccauit. Si enim 
 dixisset: (Quia hoc testamentum meum dissipauit\', non nisi 
 de ista circumcisione intellegi cogeret; nunc uero, quoniam 
 non expressit cuius modi testamentum paruulus dissipauerit, 
 liberum est intellegere de illo testamento dictum, cuius dissipatio 
 pertinere posset ad paruulum. Si autem hoc quisquam 
 non nisi de ista circumcisione dictum esse contendit, quod 
 in ea testamentum Dei, quoniam non est circumcisus, dissipauerit 
 paruulus: quaerat locutionis aliquem modum, quo non 
 absurde possit intellegi, ideo dissipasse testamentum, quia 
 licet non ab illo, tamen in illo est dissipatum. Verum sic 
 quoque animaduertendum est nulla in se neglegentia sua 
 iniuste interire incircumcisi animam paruuli nisi originalis 
 obligatione peccati.

CAPUT XXVIII. 
 De commutatione nominum Abrahae et Sarrae, qui 
 cum ob unius sterilitatem, ob utriusque autem senectutem 
 generare non possent, munus fecunditatis 
 indepti sunt. 
 
 Facta igitur promissione tam magna tamque dilucida ad 
 Abraham, cui euidentissime dictum est: Patrem multarum 
 gentium posui te; et augeam te ualde ualde et ponam 
 te in gentes, et reges ex te exibunt. Et dabo tibi ex 
 Sarra filium, et benedicam illum, et erit in nationes,

 
 
 
 et reges gentium ex eo erunt (quam promissionem nunc 
 in Christo cernimus reddi), ex illo deinceps illi coniuges non 
 uocantur in scripturis, sicut antea uocabantur, Abram et Sara, 
 sed sicut eos nos ab initio uocauimus, quoniam sic iam 
 uocantur ab omnibus, Abraham et Sarra. Quur autem mutatum 
 sit nomen Abrahae, reddita est ratio: Quia patrem, inquit, 
 multarum gentium posui te. Hoc ergo significare intellegendum 
 est [Abraham]; Abram uero, quod ante uocabatur, 
 interpretatur pater excelsus. De nomine autem mutato Sanae 
 non est reddita ratio; sed, sicut aiunt, qui scripserunt interpretationes 
 nominum Hebraeorum, quae his sacris litteris 
 continentur, Sara interpretatur princeps mea, Sarra autem 
 uirtus. Unde scriptum est in epistula ad Hebraeos: Fide et 
 ipsa Sarra uirtutem accepit ad emissionem seminis. 
 Ambo enim seniores erant, sicut scriptura testatur; sed illa 
 etiam sterilis et cruore menstruo iam destituta, propter quod 
 iam parere non posset, etiam si sterilis non fuisset. Porro si 
 femina ita sit prouectioris aetatis, ut ei solita mulierum 
 adhuc fluant, de iuuene parere potest, de seniore non potest; 
 quamuis adhuc possit ille senior, sed de adulescentula gignere, 
 sicut Abraham post mortem Sanae de Cettura potuit, quia 
 uiuidam eius inuenit aetatem. Hoc ergo est, quod mirum 
 commendat apostolus, et ad hoc dicit Abrahae iam fuisse 
 corpus emortuum, quoniam non ex omni femina, cui adhuc 
 esset aliquod pariendi tempus extremum, generare ipse in illa 
 aetate adhuc posset. Ad aliquid enim emortuum corpus intellegere 
 debemus, non ad omnia. Nam si ad omnia, non iam 
 senectus uiui, sed cadauer est mortui. Quamuis etiam sic 
 solui soleat ista quaestio, quod de Cettura postea genuit

 

 

 

 
 
 
 Abraham, quia donum gignendi, quod a Domino accepit, 
 etiam post obitum mansit uxoris. Sed propterea mihi uidetur 
 illa, quam secuti sumus, huius quaestionis solutio praeferenda, 
 quia centenarius quidem senex, sed temporis nostri, de nulla 
 potest femina gignere; non tunc, quando adhuc tamdiu uiuebant, 
 ut centum anni nondum facerent hominem decrepitae 
 senectutis.

CAPUT XXVIIII. 
 De tribus uiris uel angelis, in quibus ad quercum 
 Mambre apparuisse Abrahae Dominus indicatur. 
 
 
 Item Deus apparuit Abrahae ad quercum Mambre in tribus 
 uiris, quos dubitandum non est angelos fuisse; quamuis 
 quidam existiment unum in eis fuisse Dominum Christum, 
 adserentes eum etiam ante indumentum carnis fuisse uisibilem. 
 Est quidem diuinae potestatis et inuisibilis, incorporalis inmu : 
 tabilisque naturae, sine ulla sui mutatione etiam mortalibus 
 adspectibus apparere, non per id quod est, sed per aliquid 
 quod sibi subditum est; quid autem illi subditum non est? 
 Verum tamen si propterea confirmant horum trium aliquem 
 fuisse Christum, quia, cum tres uidisset, ad Dominum singulariter 
 est locutus (sic enim scriptum est: Et ecce tres 
 uiri stabant super eum, et uidens procucurrit in 
 obuiam illis ab ostio tabernaculi sui, et adorauit 
 super terram et dixit: Domine, si inueni gratiam ante 
 te, et cetera): quur non et illud aduertunt, duos ex eis 
 uenisse, ut Sodomitae delerentur, cum adhuc Abraham ad 
 unum loqueretur, Dominum appellans et intercedens, ne simul 
 iustum cum inpio in Sodomis perderet? Illos autem duos

 

 
 
 
 sic suscepit Loth, ut etiam ipse in conloquio cum illis suo 
 singulariter Dominum appellet. Nam cum eis pluraliter dixisset: 
 Ecce, domini, declinate in domum pueri uestri, et 
 cetera quae ibi dicuntur, postea tamen ita legitur: Et tenuerunt 
 angeli manum eius et manum uxoris eius et 
 manus duarum filiarum eius, ip eo quod parceret 
 Dominus ipsi. Et factum est, mox ut eduxerunt illum 
 foras, et dixerunt: Saluam fac animam tuam, ne respexeri} 
 retro, nec steteris in tota regione; in monte 
 saluum te fac, ne quando conprehendaris. Dixit autem 
 Loth ad illos: Oro, Domine, quia inuenit puer tuus 
 misericordiam ante te, et \'quae sequuntur. Deinde post 
 haec uerba singulariter illi respondet et Dominus, cum in 
 duobus angelis esset, dicens: Ecce miratus sum faciem 
 tuam, et cetera. Unde multo est credibilius, quod et Abraham 
 in tribus et Loth in duobus uiris Dominum agnoscebant, cui 
 per singularem numerum loquebantur, etiam cum eos homines 
 esse arbitrarentur; neque enim aliam ob causam sic eos 
 susceperunt, ut tamquam mortalibus et humana refectione 
 » indigentibus ministrarent; sed erat profecto aliquid, quo ita 
 excellebant, licet tamquam homines, ut in eis esse Dominum, 
 sicut esse adsolet in prophetis, hi, qui hospitalitatem illis 
 exhibebant, dubitare non possent; adque ideo et ipsos aliquando 
 pluraliter et in eis Dominum aliquando singulariter 
 appellabant. Angelos autem fuisse scriptura testatur, non 
 solum in hoc genesis libro, ubi haec gesta narrantur, uerum 
 etiam in epistula ad Hebraeos, ubi, cum hospitalitas laudaretur: 
 Per hanc. inquit, etiam quidam nescientes hospitio 
 receperunt angelos. Per illos igitur tres uiros, cum rursus

 

 

 
 
 
 filius Isaac de Sarra promitteretur Abrahae, diuinum datum 
 est etiam tale responsum, ut diceretur: Abraham erit in 
 magnam gentem et multam, et benedicentur in 
 eo omnes gentes terrae. Et hic duo illa breuissime 
 plenissimeque promissa sunt, gens Israel secundum carnem 
 et omnes gentes secundum fidem.

CAPUT XXX. 
 De Loth a Sodomis liberato adque eisdem caelesti 
 igne consumtis et de Abimelech, cuius concupiscentia 
 castitati Sarrae nocere non potuit. 
 
 
 Post hanc promissionem liberato de Sodomis Loth et ueniente 
 igneo imbre de caelo tota illa regio inpiae ciuitatis in cinerem 
 uersa est, ubi stupra in masculos in tantam consuetudinem 
 conualuerant, quantam leges solent aliorum factorum 
 praebere licentiam. Verum et hoc eorum supplicium specimen 
 futuri iudicii diuini fuit. Nam quo pertinet quod prohibiti 
 sunt qui liberabantur ab angelis retro respicere, nisi 
 quia non est animo redeundum ad ueterem uitam, qua per 
 gratiam regeneratus exuitur, si ultimum euadere indicium 
 cogitamus? Denique uxor Loth, ubi respexit, remansit et in 
 salem conuersa hominibus fidelibus quoddam praestitit condimentum, 
 quo sapiant aliquid, unde illud caueatur exemplum. 
 
 Inde rursus Abraham fecit in Geraris aput regem ciuitatis 
 illius Abimelech, quod in Aegypto de coniuge fecerat, eique 
 intacta similiter reddita est. Ubi sane Abraham obiurganti 
 regi, quur tacuisset uxorem sororemque dixisset, aperiens 
 quid timuerit etiam hoc addidit: Etenim uere soror mea 
 est de patre, sed non de matre, quia de patre suo

 

 
 
 
 soror erat Abrahae, de quo propinqua eius erat. Tantae autem 
 pulchritudinis fuit, ut etiam in illa aetate posset adamari.

CAPUT XXXI. 
 De Isaac secundum promissionem nato, cui nomen 
 ex risu utriusque parentis est inditum. 
 
 
 Post haec natus est Abrahae secundum promissionem Dei 
 de Sarra filius, eumque nominauit Isaac, quod interpretatur 
 risus. Riserat enim et pater, quando ei promissus est, admirans 
 in gaudio; riserat et mater, quando per illos tres uiros 
 iterum promissus est, dubitans in gaudio; quamuis exprobrante 
 angelo, quod risus ille, etiamsi gaudii fuit, tamen 
 plenae fidei non fuit, post ab eodem angelo in fide etiam 
 confirmata est. Ex hoc ergo puer nomen accepit. Nam quod 
 risus ille non ad inridendum obprobrium, sed ad celebrandum 
 gaudium pertinebat, nato Isaac et eo nomine uocato Sarra 
 monstrauit; ait quippe: Risum mihi fecit Dominus; 
 quicumque enim audierit, congaudebit mihi. Sed 
 post aliquantulum tempus ancilla de domo eicitur cum filio 
 suo, et duo illa secundum apostolum testamenta significantur, 
 uetus et nonum, ubi Sarra illa supernae Hierusalem, hoc est 
 ciuitatis Dei, figuram gerit.

CAPUT XXXII. 
 De oboedientia et fideAbrahae , quaperoblationem 
 immolandi probatus est filii, et de morte Sarrae. 
 
 Inter haec, quae omnia commemorare nimis longum est, 
 tentatur Abraham de immolando dilectissimo filio ipso Isaac, 
 ut pia eius oboedientia probaretur, saeculis in notitiam

 

 
 
 
 proferenda, non Deo. Neque enim omnis est culpanda tentatio, 
 quia et gratulanda est, qua fit probatio. Et plerumque aliter 
 animus humanus sibi ipsi innotescere non potest, nisi uires 
 suas sibi non uerbo, sed experimento tentatione quodam 
 modo interrogante respondeat; ubi si Dei munus agnouerit, 
 tunc pius est, tunc solidatur firmitate gratiae, non inflatur 
 inanitate iactantiae. Numquam sane crederet Abraham, quod 
 uictimis Deus delectaretur humanis; quamuis diuino intonante 
 praecepto oboediendum sit, non disputandum; uerum tamen 
 Abraham confestim filium, cum fuisset immolatus, resurrecturum 
 credidisse laudandus est. Dixerat namque illi Deus, 
 cum de ancilla et filio eius foras eiciendis uoluntatem coniugis 
 nollet inplere: In Isaac uocabitur tibi semen. Et 
 certe ibi sequitur ac dicitur: Et filium autem ancillae 
 huius in magnam gentem faciam illum, quia semen 
 tuum est. Quo modo ergo dictum est: In Isaac uocabitur 
 tibi semen, cum et Ismaelem Deus semen eius 
 uocauerit? Exponens autem apostolus quid sit: In Isaac 
 uocabitur tibi semen: Id est, inquit, non qui filii 
 carnis, hi filii Dei, sed filii promissionis deputantur 
 in semine. Ac per hoc filii promissionis, ut sint 
 semen Abrahae, in Isaac uocantur, hoc est in Christo uocante 
 gratia congregantur. Hanc ergo promissionem pater pius fideliter 
 tenens. quia per hunc oportebat inpleri, quem Deus 
 iubebat occidi, non haesitauit, quod sibi reddi poterat immolatus, 
 qui dari potuit non speratus. Sic intellectum est et in 
 epistula ad Hebraeos, et sic expositum. Fide, inquit,

 

 
 
 
 praecessit Abraham Isaac tentatus et unicum obtulit, 
 qui promissiones suscepit, ad quem dictum est: In 
 Isaac uocabitur tibi semen, cogitans quia et ex 
 mortuis suscitare potest Deus. Proinde addidit: Pro 
 hoc etiam eum et in similitudinem adduxit; cuius 
 similitudinem, nisi illius unde dicit apostolus: Qui proprio 
 filio non pepercit, sed pro nobis omnibus tradidit 
 eum? Propterea et Isaac, sicut Dominus crucem suam, ita 
 sibi ligna ad uictimae locum, quibus fuerat inponendus, ipse 
 portauit. Postremo quia Isaac occidi non oportebat, postea 
 quam est pater ferire prohibitus, quis erat ille aries, quo 
 immolato inpletum est significatiuo sanguine sacrificium? 
 Nempe quando eum uidit Abraham, cornibus in frutice tenebatur. 
 Quis ergo illo figurabatur, nisi Iesus, antequam immolaretur, 
 spinis Iudaicis coronatus? 
 
 
 Sed diuina per angelum uerba potius audiamus. Ait quippe 
 scriptura: Et extendit Abraham manum suam sumere 
 machaeram, ut occideret filium suum. Et uocauit 
 illum angelus Domini de caelo et dixit: Abraham! 
 Ille autem dixit: Ecce ego. Et dixit: Non inicias 
 manum tuam super puerum, neque facias illi quicquam; 
 nunc enim sciui quia times Deum tuum, et 
 non pepercisti filio tuo dilecto propter me. Nunc 
 sciui dictum est \'nunc sciri feci\'; neque enim hoc nondum 
 sciebat Deus. Deinde ariete illo immolato pro Isaac filio suo 
 uocauit, ut legitur, Abraham nomen loci illius: 
 Dominus uidit; ut dicant hodie: In monte

 

 
 
 
 Dominus apparuit. Sicut dictum est: Nunc sciui, pro eo 
 quod est nunc sciri feci: ita hic Dominus uidit, pro eo 
 quod est Dominus apparuit, hoc est uideri se fecit. Et uocauit 
 angelus Domini Abraham secundo de caelo 
 dicens: Per me ipsum iuraui, dicit Dominus, propter 
 quod fecisti uerbum hoc et non pepercisti 
 filio tuo dilecto propter me, nisi benedicens benedicam 
 te, etmultiplicansmultiplicabosementuum 
 tamquam stellas caeli et tamquam harenam, quae 
 iuxta labiummaris . Ethereditatepossidebitsemen 
 tuum ciuitates aduersariorum, et benedicentur in 
 semine tuo omnes gentes terrae, quia obaudisti 
 uocem meam. Hoc modo est illa de uocatione gentium in 
 semine Abrahae post holocaustum, quo significatus est Christus, 
 etiam iuratione Dei firmata promissio. Saepe enim promiserat, 
 sed numquam iurauerat. Quid est autem Dei ueri 
 ueracisque iuratio nisi promissi confirmatio et infidelium 
 quaedam increpatio? 
 
 Post haec Sarra mortua est, centensimo uicensimo septimo 
 anno uitae suae, centensimo autem et tricensimo septimo 
 uiri sui. Decem quippe annis eam praecedebat aetate; sicut 
 ipse, quando sibi ex illa promissus est filius, ait: Si mihi 
 annorum centum nascetur [filius], et si Sarra 
 annorum nonaginta pariet. Tunc emit agrum Abraham, 
 in quo sepeliuit uxorem. Tunc ergo secundum narrationem 
 Stephani in terra illa est conlocatu\'s, quoniam coepit ibi esse 
 possessor; post mortem scilicet patris sui, qui colligitur ante 
 biennium fuisse defunctus.

CAPUT XXXIII. 
 De Rebecca nepte Nachor, quam Isaac accepit 
 uxorem. 
 
 Deinde Rebeccam neptem Nachor patrui sui, cum annorum 
 quadraginta esset Isaac, duxit uxorem, centensimo scilicet et 
 quadragensimo anno uitae patris sui, triennio post mortem 
 matris suae. Ut autem illam duceret, quando ab eius patre 
 in Mesopotamiam seruus missus est, quid aliud demonstratum 
 est, cum eidem seruo dixit Abraham: Pone manum tuam 
 sub femore meo, et adiurabo te per Dominum 
 Deum caeli et Dominum terrae, ut non sumas 
 uxorem filio meo Isaac a filiabus Chanallaeorum , 
 nisi Dominum Deum caeli et Dominum terrae in carne, quae 
 ex illo femore trahebatur, fuisse uenturum? Numquid haec 
 parua sunt praenuntiatae indicia ueritatis, quam conpleri 
 uidemus in Christo?

CAPUT XXXIIII. 
 Quid intellegendum sit in eo, quod Abraham post 
 mortem Sarrae Cetturam accepit uxorem. 
 
 Quid autem sibi uult, quod Abraham post mortem Sarrae 
 Cetturam duxit uxorem? Ubi absit ut incontinentiam suspicemur, 
 praesertim in illa iam aetate et in illa fidei sanctitate. 
 An adhuc procreandi filii quaerebantur, cum iam Deo promittente 
 tanta multiplicatio filiorum ex Isaac per stellas caeli 
 et harenam terrae fide probatissima teneretur? Sed profecto 
 si Agar et Ismael, doctore apostolo, significauerunt carnales 
 ueteris testamenti, quur non etiam Cettura et filii eius

 

 
 
 
 significent carnales, qui se ad testamentum nouum existimant 
 pertinere? Ambae quippe et uxores Abrahae et concubinae 
 sunt appellatae; Sarra uero numquam dicta est concubina. 
 Nam et quando data est Agar Abrahae, ita scriptum est: Et 
 adprehendit Sara uxor Abram Agar Aegyptiam 
 ancillam suam post decem annos, quam habitauerat 
 Abram in terra Chanaan, et dedit eam Abram 
 uiro suo ipsi uxorem. De Cettura autem, quam post 
 obitum Sarrae accepit, sic legitur: Adiciens autem Abraham 
 sumsit uxorem, cui nomen Cettura. Ecce ambae 
 dicuntur uxores; ambae porro concubinae fuisse reperiuntur, 
 postea dicente scriptura: Dedit autem Abraham omnem 
 censumsuumlsaacfiliosuo , etfiliisconcubinarum 
 suarum dedit Abraham dationes et dimisit eos 
 ab Isaac filio suo adhuc se uiuo ad orientem, in 
 terram orientis. Habent ergo nonnulla munera filii concubinarum, 
 sed non perueniunt ad regnum promissum, nec haeretici, 
 nec Iudaei carnales, quia praeter Isaac nullus est heres, 
 et non qui filii carnis, hi filii Dei, sed filii promissionis 
 deputantur in semine, de quo dictum est: 
 In Isaac uocabitur tibi semen. Neque enim uideo, 
 quur etiam Cettura post uxoris mortem ducta, nisi propter 
 hoc mysterium, dicta sit concubina. Sed quisquis haec non 
 uult in istis significationibus accipere, non calumnietur Abrahae. 
 Quid si enim et hoc prouisum est contra haereticos 
 futuros secundarum aduersarios nuptiarum, ut in ipso patre 
 multarum gentium post obitum coniugis iterum coniugari 
 demonstraretur non esse peccatum? Et mortuus est Abraham, 
 cum esset annorum centum septuaginta <quinque>. Annorum

 

 
 
 
 ergo septuaginta < quinque > Isaac filium dereliquit, quem 
 centenarius genuit.

CAPUT XXXV. 
 De geminis adhuc in utero Rebeccae matris inclusis 
 quid indicauerit diuina responsio. 
 
 
 Iam ex hoc, quem ad modum per posteros Abrahae ciuitatis 
 Dei procurrant tempora, uideamus. A primo igitur anno 
 uitae Isaac usque ad sexagensimum, quo ei nati sunt filii, 
 illud memorabile est, quod, cum illi Deum roganti ut pareret 
 uxor eius, quae sterilis erat, concessisset Dominus quod 
 petebat, adque haberet illa conceptum, gestiebant gemini 
 adhuc in utero eius inclusi. Qua molestia cum angeretur, 
 Dominum interrogauit accepitque responsum: Duae gentes 
 in utero tuo sunt et duo populi de uentre tuo 
 separabuntur et populus populum superabit et 
 maior seruiet minori. Quod Paulus apostolus magnum 
 uult intellegi gratiae documentum, quia nondum illis natis 
 nec aliquid agentibus boni seu mali sine ullis bonis meritis 
 eligitur minor maiore reprobato; quando procul dubio, quantum 
 adtinet ad originale peccatum, ambo pares erant; quantum 
 autem ad proprium, ullius eorum nullum erat. Sed nunc 
 de hac re dicere aliquid latius instituti operis ratio non sinit, 
 unde in aliis iam multa diximus. Quod autem dictum est: 
 Maior seruiet minori, nemo fere nostrorum aliter intellexit. 
 quam maiorem populum Iudaeorum minori Christiano 
 populo seruiturum. Et re uera quamuis in gente Idumaeorum, 
 quae nata est de maiore, cui duo nomina erant (nam et 
 Esau uocabatur et Edom, unde Idumaei), hoc uideri possit

 

 
 
 
 inpletum, quia postea superanda fuerat a populo, qui ortus 
 est ex minore, id est Israelitico, eique fuerat futura subiecta: 
 tamen in aliquid maius intentam fuisse istam prophetiam, 
 qua dictum est: Populus populum superabit et maior 
 seruiet minori, conuenientius creditur. Et quid est hoc, 
 nisi quod in Iudaeis et Christianis euidenter inpletur?

CAPUT XXXVI. 
 De oraculo et benedictione, quam Isaac non aliter 
 quam pater ipsius, merito eiusdem dilectus, 
 accepit. 
 
 
 Accepit etiam Isaac tale oraculum, quale aliquotiens pater 
 eius acceperat. De quo oraculo sic scriptum est: Facta est 
 autem fames super terram praeter famem, quae 
 prius facta est in tempore Abrahae. Abiit autem 
 Isaac adAbimelech regemPhilistinorumin Gerara. 
 Apparuit autem illi Dominus et dixit: Noli descendere 
 in Aegyptum; habita autem in terra, quam 
 tibi dixero, et incole in terra hac; et ero tecum 
 et benedicam te. Tibi enim et semini tuo dabo 
 omnem terram hanc, et statuam iuramentummeum , 
 quod iuraui Abrahae patri tuo; et multiplicabo 
 semen tuum tamquam stellas caeli, et dabo semini 
 tuo omnem terram hanc, et benedicentur in semine 
 tuo omnes gentes terrae, pro eo quod obaudiuit 
 Abraham pater tuus uocem meam et custodiuit 
 praecepta mea et mandata mea et iustificationes 
 meas et legitima mea. Iste patriarcha nec uxorem habuit 
 aliam nec aliquam concubinam, sed posteritate duorum geminorum 
 ex uno concubitu procreatorum contentus fuit. Timuit 
 sane etiam ipse periculum de pulchritudine coniugis, cum 
 habitaret inter alienos, fecitque quod pater, ut eam sororem

 

 
 
 
 diceret, taceret uxorem; erat enim ei propinqua et paterno 
 et materno sanguine; sed etiam ipsa ab alienis, cognito quod 
 uxor esset, mansit intacta. Nec ideo tamen istum patri eius 
 praeferre debemus, quia iste nullam feminam praeter unam 
 coniugem nouerat. Erant enim procul dubio paternae fidei et 
 oboedientiae merita potiora, in tantum, ut propter illum dicat 
 Deus huic se facere bona quae facit. Benedicentur, inquit, 
 in semine tuo omnes gentes terrae, pro eo quod obaudiuit 
 Abraham pater tuus uocem meam et custodiuit 
 praecepta mea et mandata mea et iustificationes 
 meas et legitima mea; et alio rursus oraculo: Ego sum, 
 inquit, Deus Abraham patris tui, noli timere; tecum 
 enim sum et benedixi te et multiplicabo semen tuum 
 propter Abraham patrem tuum; ut intellegamus quam 
 caste Abraham fecerit, quod hominibus inpudicis et nequitiae 
 suae de scripturis sanctis patrocinia requirentibus uidetur 
 fecisse libidine; deinde ut etiam hoc nouerimus, non ex bonis 
 singulis inter se homines conparare, sed in uno quoque 
 consideremus uniuersa. Fieri enim potest, ut habeat aliquid 
 in uita et moribus quispiam, quo superat alium, idque sit 
 longe praestabilius, quam est illud, unde ab alio superatur. 
 Ac per hoc sano ueroque iudicio, cum continentia coniugio 
 praeferatur, melior est tamen homo fidelis coniugatus quam 
 continens infidelis. Sed infidelis homo non solum minus 
 laudandus, uerum etiam maxime detestandus est. Constituamus 
 ambos bonos; etiam sic profecto melior est coniugatus fidelissimus 
 et oboedientissimus Deo quam continens minoris 
 fidei minorisque oboedientiae. Si uero paria sint cetera, 
 continentem coniugato praeferre quis ambigat?

CAPUT XXXVII. 
 De his, quae in Esau et Iacob mystice praefigurabantur. 
 
 Duo igitur Isaac filii Esau et Iacob pariter crescunt. Primatus 
 maioris transfunditur in minorem ex pacto et placito 
 inter illos, eo quod lenticulam, quem cibum minor parauerat, 
 maior inmoderatius concupiuit, eoque pretio primogenita sua 
 fratri iuratione interposita uendidit. Ubi discimus in uescendo 
 non cibi genere, sed auiditate inmodesta quemque culpandum. 
 Senescit Isaac eiusque oculis per senectam uisus aufertur. 
 Vult benedicere filium maiorem et pro illo nesciens benedicit 
 minorem, pro fratre maiore, qui erat pilosus, se paternis 
 manibus subponentem, haedinis sibi pelliculis coaptatis uelut 
 aliena peccata portantem. Iste dolus Iacob ne putaretur fraudulentus 
 dolus et non in eo magnae rei mysterium quaereretur, 
 superius praedixit scriptura: Et erat Esau homo 
 sciens uenari, agrestis; Iacob autem homo simplex, 
 habitans domum. Hoc nostri quidam interpretati sunt 
 <sine dolo\'. Siue autem \'sine dolo\' siue \'simplex\' siue potius 
 \'sine fictione) dicatur, quod est Graece acXaato <;: quis est in 
 ista percipienda benedictione dolus hominis sine dolo? Quis 
 est dolus simplicis, quae fictio non mentientis, nisi profundum 
 mysterium ueritatis? Ipsa autem benedictio qualis est? Ecce, 
 inquit, odor filii mei tamquam odor agri pleni, quem 
 benedixit Dominus. Et det tibi Deus de rore caeli 
 et de ubertate terrae et multitudinem frumenti et 
 uini, et seruiant tibi gentes et adorent te principes 
 et fiere dominus fratris tui et adorabunt te filii 
 patris tui. Qui maledixerit te, maledictus; et qui

 

 
 
 
 benedixerit te, benedictus. Benedictio igitur Iacob praedicatio 
 est Christi in omnibus gentibus. Hoc fit, hoc agitur. 
 Lex et prophetia est Isaac; etiam per os Iudaeorum Christus 
 ab illa benedicitur, uelut a nesciente, quia ipsa nescitur. 
 Odore nominis Christi, sicut ager, mundus inpletur; eius est 
 benedictio de rore caeli, hoc est de uerborum pluuia diurnorum, 
 et de ubertate terrae, hoc est congregatione populorum; 
 eius est multitudo frumenti et uini, hoc est multitudo quam 
 colligit frumentum et uinum in sacramento corporis eius et 
 sanguinis. Ei seruiunt gentes, ipsum adorant principes; ipse 
 est dominus fratris sui, quia populus eius dominatur Iudaeis; 
 ipsum adorant filii patris eius, hoc est filii Abrahae secundum 
 fidem, quia et ipse filius est Abrahae secundum carnem; 
 ipsum qui maledixerit, maledictus, et qui benedixerit, benedictus 
 est. Christus, inquam, noster etiam ex ore Iudaeorum 
 quamuis errantium, sed tamen legem prophetasque cantantium 
 benedicitur, id est ueraciter dicitur; et alius benedici 
 putatur, qui ab eis errantibus exspectatur. Ecce benedictionem 
 promissam repetente maiore expauescit Isaac, et alium se pro 
 alio benedixisse cognoscit; miratur et quisnam ille sit percontatur; 
 nec tamen se deceptum esse conqueritur; immo 
 confestim reuelato sibi intus in corde magno sacramento 
 deuitat indignationem, confirmat benedictionem. Quis ergo, 
 inquit, uenatus est mihi uenationem et intulit mihi, 
 et manducaui ab omnibus, antequam tu uenires? et 
 benedixi eum, et benedictus sit. Quis non hic maledictionem 
 potius exspectaret irati, si haec non superna inspiratione, 
 sed terreno more gererentur?s o res gestas, sed

 

 
 
 
 prophetice gestas; in terra, sed caelitus; per homines, sed diuinitus! 
 Si excutiantur singula tantis fecunda mysteriis, multa 
 sunt inplenda uolumina; sed huic operi modus moderate 
 inponendus nos in alia festinare conpellit.

CAPUT XXXVIII.. 
 De misso Iacob in Mesopotamiam ad accipiendam 
 uxorem et de uisione, quam in itinere somniauit, 
 et de quattuor ipsius feminis, cum unam petisset 
 uxorem. 
 
 Mittitur Iacob a parentibus in Mesopotamiam, ut ibi ducat 
 uxorem. Patris mittentis uerba haec sunt: Non accipies 
 uxorem ex filiabus Chananaeorum; surgens fuge in 
 Mesopotamiam in domum Bathuel, patris matris 
 tuae, et sume tibi inde uxorem de filiabus. Laban, 
 fratris matris tuae. Deus autem meus benedicat te et 
 augeat te et multiplicet te; et eris in congregationes 
 gentium; et det tibi benedictionem Abraham patris 
 tui, tibi et semini tuo post te, ut heres fias terrae 
 incolatus tui, quam dedit Deus Abraham. Hic iam 
 intellegimus segregatum semen Iacob ab alio semine Isaac, 
 quod factum est per Esau. Quando enim dictum est: In 
 Isaac uocabitur tibi semen, pertinens utique semen ad 
 ciuitatem Dei, separatum est inde aliud semen Abrahae, quod 
 erat in ancillae filio, et quod futurum erat in filiis Cetturae. 
 Sed adhuc erat ambiguum de duobus geminis filiis Isaac, 
 ad utrumque an ad unum eorum illa benedictio pertineret: 
 et si ad unum, quisnam esset illorum. Quod nunc declaratum

 

 
 
 
 est, cum prophetice a patre benedicitur Iacob et dicitur ei: 
 Et eris in congregationes gentium, et det tibi benedictionem 
 Abraham patris tui. 
 
 Pergens itaque in Mesopotamiam Iacob in somnis accepit 
 oraculum, de quo sic scriptum est: Et exiit Iacob a puteo 
 iurationis et profectus est in Charran et deuenit in 
 locum et dormiuit ibi; occiderat enim sol; et sumsit 
 ex lapidibus loci et posuit ad caput suum et dormiuit 
 in loco illo et somniauit. Et ecce scala stabilita 
 super terram, cuius caput pertingebat ad caelum; et 
 angeli. Dei ascendebant et descendebant per illam, et 
 Dominus incumbebat super illam et dixit: Ego sum 
 Deus Abraham patris tui et Deus Isaac, noli timere; 
 terram, in qua tu dormis super eam, tibi dabo illam 
 et semini tuo; et erit semen tuum sicut harena terrae, 
 et dilatabitur supra mare et in Africum et in aquilonem 
 et ad orientem; et benedicentur in te omnes 
 tribus terrae et in semine tuo. Et ecce ego sum tecum, 
 custodiens te in omni uia quacumque ibis, et reducam 
 te in terram hanc, quia non te derelinquam, donec 
 faciam omnia, quae tecum locutus sum. Et surrexit 
 Iacob de somno suo et dixit: Quia est Dominus in 
 loco hoc, ego autem nesciebam. Et timuit et dixit: 
 Quam terribilis locus hic! non est hoc nisi domus 
 Dei et haec porta est caeli. Et surrexit Iacob et sumsit 
 lapidem, quem subposuit ibi sub caput suum, 
 et statuit illum titulum et superfudit oleum in

 

 

 

 
 
 
 cacumen eius; et uocauit Iacob nomen loci illius: domus 
 Dei. Hoc ad prophetiam pertinet; nec more idolatriae lapidem 
 perfudit oleo Iacob, uelut faciens illum Deum; neque enim 
 adorauit eundem lapidem uel ei sacrificauit; sed quoniam 
 Christi nomen a chrismate est, id est ab unctione, profecto 
 figuratum est hic aliquid, quod ad magnum pertineat sacramentum. 
 Scalam uero istam intellegitur ipse Saluator nobis 
 in memoriam reuocare in euangelio, ubi, cum dixisset de 
 Nathanael: Ecce uere Israelita, in quo dolus non est, 
 quia Israel uiderat istam uisionem (ipse est enim Iacob), 
 eodem loco ait: Arnen, amen, dico uobis, uidebitis 
 caelum apertum et angelos Dei ascendentes et descendentes 
 super filium hominis. 
 
 Pen-exit ergo Iacob in Mesopotamiam, ut inde acciperet 
 uxorem. Unde autem illi acciderit quattuor habere feminas, 
 de quibus duodecim filios et unam filiam procreauit, cum 
 earum nullam concupisset inlicite, indicat scriptura diuina. 
 Ad unam quippe accipiendam uenerat; sed cum illi altera 
 [pro altera] subposita fuisset, nec ipsam dimisit, qua nesciens 
 usus fuerat in nocte, ne ludibrio eam uideretur habuisse, et 
 eo tempore, quando multiplicandae posteritatis causa plures 
 uxores lex nulla prohibebat, accepit etiam illam, cui uni iam 
 futuri coniugii fidem fecerat. Quae cum esset sterilis, ancillam 
 suam, de qua filios ipsa susciperet, marito dedit; quod etiam 
 maior soror eius, quamuis peperisset, imitata, quoniam multiplicare 
 prolem cupiebat, effecit. Nullam Iacob legitur petisse 
 praeter unam, nec usus plurimis nisi gignendae prolis officio, 
 coniugali iure seruato, ut neque hoc faceret, nisi uxores eius 
 id fieri flagitassent, quae corporis uiri sui habebant legitimam

 

 
 
 
 potestatem. Genuit ergo duodecim filios et unam filiam ex 
 quattuor mulieribus. Deinde ingressus est in Aegyptum per 
 filium suum Ioseph, qui uenditus ab inuidentibus fratribus eo 
 perductus fuit adque ibidem sublimatus.

CAPUT XXXVIIII. 
 Quae ratio fecerit, ut Iacob etiam Israel cognominaretur. 
 
 Iacob autem etiam Israel, sicut paulo ante dixi, uocabatur, 
 quod nomen magis populus ex illo procreatus obtinuit. Hoc 
 autem nomen illi ab angelo inpositum est, qui cum illo 
 fuerat in itinere de Mesopotamia redeunte luctatus, typum 
 Christi euidentissime gerens. Nam quod ei praeualuit Iacob, 
 utique uolenti, ut mysterium figuraret, significat passionem 
 Christi, ubi uisi sunt ei praeualere Iudaei. Et tamen benedictionem 
 ab eodem angelo, quem superauerat, inpetrauit; 
 ac sic huius nominis inpositio benedictio fuit. Interpretatur 
 autem Israel \'uidens Deum\\ quod erit in fine praemium 
 sanctorum omnium. Tetigit porro illi idem angelus ueluti 
 praeualenti latitudinem femoris eumque isto modo claudum 
 reddidit. Erat itaque unus adque idem Iacob et benedictus et 
 claudus: benedictus in eis, qui in Christum ex eodem populo 
 crediderunt, adque in infidelibus claudus. Nam femoris latitudo 
 generis multitudo est. Plures quippe sunt in ea stirpe, de 
 quibus prophetice praedictum est: Et claudicauerunt a 
 semitis suis.

CAPUT XXXX. 
 Quo modo Iacob cum septuaginta quinque animabus 
 Aegyptum narretur ingressus, cum plerique ex his, 
 qui commemorantur, tempore posteriore sint geniti. 
 
 Ingressi itaque referuntur in Aegyptum simul cum ipso 
 Iacob septuaginta quinque homines, adnumerato ipso filiis 
 suis. In quo numero duae tantum feminae commemorantur, 
 una filia, neptis altera. Sed res diligenter considerata non 
 indicat, quod tantus numerus fuerit in progenie Iacob die 
 uel anno quo ingressus est Aegyptum. Commemorati sunt 
 quippe in eis etiam pronepotes Ioseph, qui nullo modo iam 
 tunc esse potuerunt, quoniam tunc centum triginta annorum 
 erat Iacob, filius uero eius Ioseph triginta nouem; quem cum 
 accepisse tricensimo anno suo uel amplius constet uxorem, 
 quo modo potuit per nouem annos habere pronepotes de filiis, 
 quos ex eadem uxore suscepit? Cum igitur nec filios haberent 
 Ephraem et Manasses, filii Ioseph, sed eos pueros infra quam 
 nouennes Iacob Aegyptum ingressus inuenerit, quo pacto 
 eorum non solum filii, sed etiam nepotes in illis septuaginta 
 quinque numerantur, qui tunc Aegyptum ingressi sunt cum 
 Iacob? Nam commemoratur ibi Machir, filius Manasse, nepos 
 Ioseph, et eiusdem Machir filius, id est Galaad, nepos Manasse, 
 pronepos Ioseph; ibi est et quem genuit Ephraem, alter 
 filius Ioseph, id est Utalaam, nepos Ioseph, et filius ipsius 
 Utalaae Edem, nepos Ephraem, pronepos Ioseph; qui nullo 
 modo esse potuerunt, quando Iacob in Aegyptum uenit et 
 filios Ioseph, nepotes suos, auos istorum, minores quam 
 nouem annorum pueros inuenit. Sed nimirum introitus Iacob

 

 
 
 
 in Aegyptum, quando eum in septuaginta quinque hominibus 
 scriptura commemorat, non unus dies uel unus annus, sed 
 totum illud est tempus, quamdiu uixit loseph, per quem 
 factum est ut intrarent. Nam de ipso Ioseph eadem scriptura 
 sic loquitur: Et habitauit Ioseph in Aegypto, ipse et 
 fratres eius et omnis cohabitatio patris eius, et uixit 
 annos centum decem, et uidit Ioseph Ephraem filios 
 usque in tertiam generationem. Ipse est ille pronepos 
 eius ab Ephraem tertius. Generationem quippe tertiam dicit 
 filium, nepotem, pronepotem. Deinde sequitur: Et filii Machir, 
 filii Manasse, nati sunt supra femora Ioseph. 
 Et hic ille ipse est nepos Manasse, pronepos Ioseph. Sed 
 pluraliter appellati sunt, sicut scriptura consueuit, quae 
 unam quoque filiam Iacob filias nuncupauit; sicut in Latinae 
 linguae consuetudine liberi dicuntur pluraliter filii, etiamsi 
 non sint uno amplius. Cum ergo ipsius Ioseph praedicetur 
 felicitas, quia potuit uidere pronepotes, nullo modo putandi 
 sunt iam fuisse tricensimo nono anno proaui sui Ioseph, 
 quando ad eum in Aegyptum Iacob pater eius aduenit. Illud 
 autem est, quod fallit minus ista diligenter intuentes, quoniam 
 scriptum est: Haec autem nomina filiorum Israel, qui 
 intrauerunt in Aegyptum simul cum Iacob patre suo. 
 Hoc enim dictum est, quia simul cum illo conputantur septuaginta 
 quinque, non quia simul iam erant omnes, quando 
 Aegyptum ingressus est ipse; sed, ut dixi, totum tempus 
 habetur eius ingressus, quo uixit Ioseph, per quem uidetur 
 ingressus.

CAPUT XXXXI. 
 De benedictione, quam Iacob in ludam filium suum 
 promisit. 
 
 Igitur propter populum Christianum, in quo Dei ciuitas 
 peregrinatur in terris, si carnem Christi in Abrahae semine 
 requiramus, remotis concubinarum filiis occurrit Isaac; si in 
 semine Isaac, remoto Esau, qui est etiam Edom, occurrit 
 Iacob, qui est et Israel; si in semine ipsius Israel, remotis 
 ceteris occurrit ludas, quia de tribu Iuda exortus est Christus. 
 Ac per hoc cum in Aegypto moriturus Israel suos filios 
 benediceret, quem ad modum ludam prophetice benedixerit, 
 audiamus: Iuda, inquit, te laudabunt fratres tui. Manus 
 tuae super dorsum inimicorum tuorum; adorabunt te 
 filii patris tui. Catulus leonis Iuda; ex germinatione, 
 fili mi, ascendisti; recumbens dormisti ut leo et ut 
 catulus leonis; quis suscitabit eum? Non deficiet 
 princeps ex Iuda et dux de femoribus eius, donec 
 ueniant quae reposita sunt ei; et ipse exspectatio 
 gentium; adligans ad uitem pullum suum et cilicio 
 pullum asinae suae lauabit in uino stolam suam et 
 in sanguine uuae amictum suum. Fului oculi eius a 
 uino et dentes candidiores lacte. Exposui haec aduersus 
 Manichaeum Faustum disputans et satis esse arbitror, quantum 
 ueritas prophetiae huius elucet; ubi et mors Christi 
 praedicta est uerbo dormitionis et non necessitas, sed potestas 
 in morte nomine leonis. Quam potestatem in euangelio 
 ipse praedicat dicens: Potestatem habeo ponendi animam 
 meam et potestatem habeo iterum sumendieam . Nemo 
 eam tollit a me; sed ego eam pono a me, et iterum

 

 
 
 
 sumo eam. Sic leo fremuit, sic quod dixit inpleuit. Ad eam 
 namque pertinet potestatem, quod de resurrectione eius 
 adiunctum est: Quis suscitabit eum? hoc est, quia nullus 
 hominum, nisi se ipse, qui etiam de corpore suo dixit: 
 Soluite templum hoc, et in triduo resuscitabo illud. 
 Ipsum autem genus mortis, hoc est sublimitas crucis, in uno 
 uerbo intellegitur, quod ait: Ascendisti. Quod uero addidit: 
 Recumbens dormisti, euangelista exponit, ubi dicit: Et 
 inclinato capite tradidit spiritum; aut certe sepultura 
 eius agnoscitur, in qua recubuit dormiens, et unde illum 
 nullus hominum, sicut prophetae aliquos uel sicut ipse alios, 
 suscitauit, sed sicut a somno ipse surrexit. Stola porro eius, 
 quam lauat in uino, id est mundat a peccatis in sanguine 
 suo, cuius sanguinis sacramentum baptizati sciunt, unde et 
 adiungit: Et in sanguine uuae amictum suum, quid 
 est nisi ecclesia? Et fului oculi eius a uino spiritales 
 eius inebriati poculo eius, de quo canit psalmus: Et calix 
 tuus inebrians quam praeclarus est! Et dentes eius 
 candidiores lacte, quod potant aput apostolum paruuli, 
 uerba scilicet nutrientia, nondum idonei solido cibo. Ipse 
 igitur est, in quo reposita erant promissa Iudae, quae donec 
 uenirent numquam principes, hoc est reges Israel, ab illa 
 stirpe defuerunt. Et ipse exspectatio gentium; quod clarius 
 est uidendo quam fit exponendo.

CAPUT XXXXII. 
 De filiis Ioseph, quos Iacob prophetica manuum suarum 
 transmutatione benedixit. 
 
 Sicut autem duo Isaac filii. Esau et Iacob, figuram praebuerunt 
 duorum populorum in Iudaeis et Christianis (quamuis, 
 quod ad carnis propaginem pertinet, nec Iudaei uenerint de 
 semine Esau. sed Idumaei; nec Christianae gentes de Iacob, 
 sed potius Iudaei; ad hoc enim tantum figura ualuit, quod 
 dictum est: Maior seruiet minori): ita factum est etiam 
 in duobus filiis Ioseph; nam maior gessit typum Iudaeorum, 
 Christianorum autem minor. Quos cum benediceret Iacob, 
 manum dextram ponens super minorem quem habebat ad 
 sinistram, sinistram super maiorem quem habebat ad dextram: 
 graue uisum est patri eorum, et admonuit patrem uelut 
 corrigens eius errorem et quisnam eorum esset maior ostendens. 
 At ille mutare manus noluit, sed dixit: Scio, fili, 
 scio. Et hic erit in populum, et hic exaltabitur; sed 
 frater eius iunior maior illo erit, et semen eius erit 
 in multitudinem gentium. Etiam hic duo illa promissa 
 demonstrat. Nam ille in populum, iste in multitudinem 
 gentium. Quid euidentius quam his duabus promissionibus 
 contineri populum Israelitarum orbemque terrarum in semine 
 Abrahae, illum secundum carnem, istum secundum fidem?

CAPUT XXXXIII. 
 De temporibus Moysi et Iesu Naue ac iudicum adque 
 inde regum, quorum quidem Saul primus est, sed 
 Dauid praecipuus et sacramento habetur et merito. 
 
 Defuncto Iacob, defuncto etiam Ioseph per reliquos centum 
 quadraginta quattuor annos, donec exiretur de terra Aegypti,

 

 
 
 
 in modum incredibilem illa gens creuit, etiam tantis adtrita 
 persecutionibus, ut quodam tempore nati masculi necarentur, 
 cum mirantes Aegyptios nimia populi illius incrementa terrerent. 
 Tunc Moyses subtractus furto trucidatoribus paruulorum 
 ad domum regiam, ingentia per eum Deo praeparante, peruenit 
 nutritusque et adoptatus a filia Pharaonis (quod nomen 
 in Aegypto omnium regum fuit) in tantum prouenit uirum, 
 ut ipse illam gentem mirabiliter multiplicatam ex durissimo 
 et grauissimo, quod ibi ferebat, iugo seruitutis extraheret, 
 immo per eum Deus, qui hoc promiserat Abrahae. Prius 
 quippe exinde fugiens, quod, cum Israelitam defenderet, 
 Aegyptum occiderat et territus fuerat, postea diuinitus missus 
 in potestate spiritus Dei superauit Pharaonis resistentes magos. 
 Tunc per eum Aegyptiis inlatae sunt decem memorabiles 
 plagae, cum dimittere populum Dei nollent, aqua in sanguinem 
 uersa, rana et sciniphes, cynomyia, mors pecorum, 
 ulcera, grando, lucusta, tenebrae, mors primogenitorum. Ad 
 extremum Israelitas, quos plagis tot tantisque perfracti tandem 
 aliquando dimiserant, Aegyptii in mari Rubro dum persequuntur 
 extincti sunt. Illis quippe abeuntibus diuisum mare uiam 
 fecit; hos autem insequentes in se rediens unda submersit. 
 Deinde per annos quadraginta duce Moyse Dei populus in 
 deserto actus est, quando tabernaculum testimonii nuncupatum 
 est, ubi Deus sacrificiis futura praenuntiantibus colebatur, 
 cum scilicet iam data lex fuisset in monte multum 
 terribiliter; adtestabatur enim euidentissima mirabilibus signis 
 uocibusque diuinitas. Quod factum est, mox ut exitum est 
 de Aegypto et in deserto populus esse coepit, quinquagensimo 
 die post celebratum Pascha per ouis immolationem; 
 qui usque adeo typus Christi est praenuntians eum per

 
 
 
 uictimam passionis de hoc mundo transiturum ad Patrem (Pascha 
 quippe Hebraea lingua transitus interpretatur), ut iam cum 
 reuelaretur testamentum nouum, postea quam Pascha nostrum 
 immolatus est Christus, quinquagensimo die ueniret de caelo 
 Spiritus sanctus, qui dictus est in euangelio digitus Dei, ut 
 recordationem nostram in primi praefigurati facti memoriam 
 reuocaret, quia et legis illae tabulae digito Dei scriptae 
 referuntur. 
 
 Defuncto Moyse populum rexit Iesus Naue et in terram 
 promissionis introduxit eamque populo diuisit. Ab his duobus 
 mirabilibus ducibus bella etiam prosperrime ac mirabiliter 
 gesta sunt, Deo contestante non tam propter merita Hebraei 
 populi quam propter peccata earum, quae debellabantur, 
 gentium illas eis prouenisse uictorias. Post istos duces iudices 
 fuerunt, iam in terra promissionis populo conlocato, ut inciperet 
 interim reddi Abrahae prima promissio de gente una, 
 id est Hebraea, et terra Chanaan, nondum de omnibus gentibus 
 et toto orbe terrarum; quod Christi aduentus in carne 
 et non ueteris legis obseruationes, sed euangelii fides fuerat 
 inpletura. Cuius rei praefiguratio facta est, quod non Moyses, 
 qui legem populo acceperat in monte Sina, sed Iesus, cui 
 etiam nomen Deo praecipiente mutatum fuerat ut Iesus uocaretur, 
 populum in terram promissionis induxit. Temporibus 
 autem iudicum, sicut se habebant et peccata populi et misericordia 
 Dei, alternauerunt prospera et aduersa bellorum. 
 
 
 Inde uentum est ad regum tempora, quorum primus 
 regnauit Saul; cui reprobato et bellica clade prostrato eiusque 
 stirpe reiecta, ne inde reges orerentur, Dauid successit in

 

 
 
 
 regnum, cuius maxime Christus dictus est filius. In quo 
 articulus quidam factus est et exordium quodam modo iuuen - 
 
 tutis populi Dei; cuius generis quaedam uelut adulescentia 
 ducebatur ab ipso Abraham usque ad hunc Dauid. Neque 
 enim frustra Matthaeus euangelista sic generationes commemorauit, 
 ut hoc primum interuallum quattuordecim gene- 
 Tationibus commendaret, ab Abraham scilicet usque ad Dauid. 
 Ab adulescentia quippe incipit homo posse generare; propterea 
 generationum ex Abraham sumsit exordium; qui etiam pater 
 gentium constitutus est, quando mutatum nomen accepit. 
 Ante hunc ergo uelut pueritia fuit huius generis populi Dei 
 a Noe usque ad ipsum Abraham; et ideo in lingua inuenta 
 est, id est Hebraea. A pueritia namque homo incipit loqui 
 post infantiam, quae hinc appellata est, quod fari non potest. 
 Quam profecto aetatem primam demergit obliuio, sicut aetas 
 prima generis humani est deleta diluuio. Quotus enim quisque 
 est, qui suam recordetur infantiam? Quam ob rem in 
 isto procursu ciuitatis Dei, sicut superior unam eandemque 
 primam, ita duas aetates secundam et tertiam liber iste contineat, 
 in qua tertia propter uaccam trimam, capram trimam, 
 arietem trimum et inpositum est legis iugum et apparuit 
 abundantia peccatorum et regni terreni surrexit exordium, ubi 
 non defuerunt spiritales, quorum in turture et columba figuratum 
 est sacramentum.

De temporibus prophetarum. 
 
 Promissiones Dei, quae factae sunt ad Abraham, cuius 
 semini et gentem Israeliticam secundum carnem et omnes 
 gentes deberi secundum fidem Deo pollicente didicimus, quem 
 ad modum conpleantur, per ordinem temporum procurrens 
 Dei ciuitas indicabit. Quoniam ergo superioris libri usque 
 ad regnum Dauid factus est finis, nunc ab eodem regno. 
 quantum suscepto operi sufficere uidetur, cetera quae sequuntur 
 adtingimus. Hoc itaque tempus, ex quo sanctus Samuel 
 prophetare coepit, et deinceps, donec populus Israel captiuus 
 in Babyloniam duceretur adque inde secundum sancti Hieremiae 
 prophetiam post septuaginta annos reuersis Israelitis 
 Dei domus instauraretur, totum tempus est prophetarum. 
 Quamuis enim et ipsum Noe patriarcham, in cuius diebus 
 uniuersa diluuio terra diluta est, et alios supra et infra usque 
 ad hoc tempus, quo reges in Dei populo esse coeperunt, 
 propter quaedam per eos futura siue quoquo modo significata 
 siue praedicta, quae pertinerent ad ciuitatem Dei regnumque 
 caelorum, non inmerito possumus appellare prophetas, praesertim 
 quia nonnullos eorum id expressius legimus nuncupatos, 
 sicut Abraham, sicut Moysen: tamen dies prophetarum 
 praecipue maximeque hi dicti sunt, ex quo coepit 
 prophetare Samuel, qui et Saulem prius et eo reprobato 
 ipsum Dauid Deo praecipiente unxit in regem, de cuius

 

 
 
 
 ceteri stirpe succederent, quousque illos succedere sic oporteret. 
 Quae igitur a prophetis sint praedicta de Christo, cum 
 moriendo decedentibus et nascendo succedentibus suis membris 
 ciuitas Dei per ista curreret tempora, si omnia uelim 
 commemorare, in inmensum pergitur, primum quia ipsa scriptura, 
 quae per ordinem reges eorumque facta et euenta 
 digerens uidetur tamquam historica diligentia rebus gestis 
 occupata esse narrandis, si adiuuante Dei spiritu considerata 
 tractetur, uel magis uel certe non minus praenuntiandis futuris 
 quam praeteritis enuntiandis inuenietur intenta; (et hoc perscrutando 
 indagare ac disserendo monstrare quam sit operosum 
 adque prolixum et quam multis indiguum uoluminibus, 
 quis ignorat, qui haec uel mediocriter cogitat?) deinde quia 
 ea ipsa, quae ad prophetiam non ambigitur pertinere, ita sunt 
 multa de Christo regnoque caelorum, quae ciuitas Dei est, 
 ut ad hoc aperiendum maior sit disputatio necessaria, quam 
 huius operis modus flagitat. Proinde ita, si potuero, stilo 
 moderabor meo, ut huic operi in Dei uoluntate peragendo 
 nec ea quae supersunt dicam nec ea quae satis sunt praetermittam.

CAPUT II. 
 Quo tempore sit inpleta promissio Dei de terra 
 Chanaan, quam in possessionem etiam Israel carnalis 
 accepit. 
 
 In praecedente libro diximus ab initio ad Abraham promissionum 
 Dei duas res fuisse promissas, unam scilicet, quod 
 terram Chanaan possessurum fuerat semen eius (quod significatur, 
 ubi dictum est: Vade in terram, quam tibi

 

 
 
 
 demonstrauero , et faciam te in gentem magnam), aliam 
 uero longe praestantiorem non de carnali, sed de spiritali 
 semine, per quod pater est non unius gentis Israeliticae, sed 
 omnium gentium, quae fidei eius uestigia consequuntur; quod 
 promitti coepit his uerbis: Et benedicentur in te omnes 
 tribus terrae; et deinceps aliis multis admodum testimoniis 
 haec duo promissa esse monstrauimus. Erat igitur iam in 
 terra promissionis semen Abrahae, id est populus Israel, • 
 secundum carnem adque ibi non solum tenendo ac possidendo 
 ciuitates aduersariorum, uerum etiam reges habendo regnare 
 iam coeperat, inpletis de ipso populo promissionibus Dei 
 magna iam ex parte, non solum quae tribus illis patribus 
 Abraham Isaac et Iacob, et quaecumque aliae temporibus 
 eorum, uerum etiam quae per ipsum Moysen, per quem 
 populus idem de seruitute Aegyptia liberatus et per quem 
 cuncta praeterita reuelata sunt, temporibus eius, cum populum 
 per eremum duceret, factae fuerant. Neque autem per insignem 
 ducem Iesum Naue, per quem populus ille in promissionis 
 inductus est terram expugnatisque gentibus eam duodecim 
 tribubus, quibus Deus iusserat, diuisit et mortuus est, 
 neque post illum toto tempore iudicum inpleta fuerat promissio 
 Dei de terra Chanaan a quodam flumine Aegypti usque ad 
 flumen magnum Euphraten; nec tamen adhuc prophetabatur 
 futurum, sed exspectabatur inplendum. Inpletum est autem 
 per Dauid et eius filium Salomonem, cuius regnum tanto, 
 quanto promissum fuerat, spatio dilatatum est; uniuersos 
 quippe illos subdiderunt tributariosque fecerunt. Sic igitur in 
 terra promissionis secundum carnem, hoc est in terra Chanaan, 
 sub his regibus semen Abrahae fuerat constitutum, ut nihil

 

 
 
 
 deinde superesset, quo terrena illa Dei promissio conpleretur, 
 nisi ut in eadem terra, quantum ad prosperitatem adtinet 
 temporalem, per posteritatis successionem inconcusso statu 
 usque ad mortalis huius saeculi terminum gens permaneret 
 Hebraea, si Domini Dei sui legibus oboediret. Sed quoniam 
 Deus nouerat hoc eam non esse facturam, usus est eius 
 etiam temporalibus poenis ad exercendos in ea paucos fideles 
 suos et admonendos qui postea futuri erant in omnibus gentibus, 
 quod eos admoneri oportebat, in quibus alteram promissionem 
 reuelato nouo testamento per incarnationem Christi 
 fuerat inpleturus.

CAPUT III. 
 De tripertitis significationibus prophetarum, quae 
 nunc ad terrenam, nunc ad caelestem Hierusalem, 
 nunc autem ad utramque referuntur. 
 
 
 Quocirca sicut oracula illa diuina ad Abraham Isaac et 
 Iacob et quaecumque alia signa uel dicta prophetica in sacris 
 litteris praecedentibus facta sunt, ita etiam ceterae ab isto 
 regum tempore prophetiae partim pertinent ad gentem carnis 
 Abrahae, partim uero ad illud semen eius, in quo benedicuntur 
 omnes gentes coheredes Christi per testamentum nouum 
 ad possidendam uitam aeternam regnumque caelorum; partim 
 ergo ad ancillam, quae in seruitutem generat, id est terrenam 
 Hierusalem, quae seruit cum filiis suis, partim uero ad libe - 
 . ram ciuitatem Dei, id est ueram Hierusalem aeternam in 
 caelis, cuius filii homines secundum Deum uiuentes peregrinantur 
 in terris; sed sunt in eis quaedam, quae ad utramque 
 pertinere intelleguntur, ad ancillam proprie, ad liberam 
 figurate. 
 
 Tripertita itaque reperiuntur eloquia prophetarum, si quidem 
 aliqua sunt ad terrenam Hierusalem spectantia, aliqua ad

 
 
 
 caelestem, nonnulla ad utramque. Exemplis uideo probandum 
 esse quod dico. Missus est Nathan propheta, qui regem Dauid 
 argueret de peccato graui et ei, quae consecuta sunt mala, 
 futura praediceret. Haec adque huius modi siue publice, id 
 est pro salute uel utilitate populi, siue priuatim, cum pro 
 suis quisque rebus diuina promereretur eloquia, quibus pro 
 usu temporalis uitae futuri aliquid nosceretur, ad terrenam 
 ciuitatem pertinuisse quis ambigat? Ubi autem legitur: Ecce 
 dies ueniunt, dicit Dominus, et consummabo domui 
 Israel et domui Iuda testamentum nouum, non 
 secundum testamentum, quod disposui patribus 
 eorum in die, qua adprehendi manum eorum, ut educerem 
 eos de terra Aegypti, quoniam ipsi non per- 
 , manserunt in testamento meo, et ego neglexi eos, 
 dicit Dominus. Quia hoc est testamentum, quod constituam 
 domui Israel post dies illos, dicit Dominus, 
 dando leges meas in mentem eorum et super corda 
 eorum scribam eas, et uidebo eos, et ero illis in 
 Deum, et ipsi erunt mihi in plebem: Hierusalem sine 
 dubio superna prophetatur, cuius Deus ipse praemium est, 
 eumque habere adque ipsius esse summum ibi est adque 
 totum bonum. Ad utramque uero pertinet hoc ipsum, quod 
 Hierusalem dicitur Dei ciuitas, et in ea prophetatur futura 
 domus Dei, eaque prophetia uidetur inpleri, cum Salomon 
 rex aedificat illud nobilissimum templum. Haec enim et in 
 terrena Hierusalem secundum historiam contigerunt, et caelestis 
 Hierusalem figurae fuerunt. Quod genus prophetiae ex 
 utroque ueluti conpactum adque commixtum in libris ueteribus 
 canonicis, quibus rerum gestarum narrationes continentur,

 

 
 
 
 ualet plurimum multumque exercuit et exercet ingenia scrutantium 
 litteras sacras, ut, quod historice praedictum conpletumque 
 legitur in semine Abrahae secundum carnem, 
 etiam in semine Abrahae secundum fidem quid inplendum 
 allegorice significet inquiratur; in tantum ut quibusdam uisum 
 sit nihil esse in eisdem libris uel praenuntiatum et effectum, 
 uel effectum quamuis non praenuntiatum, quod non insinuet 
 aliquid ad supernam ciuitatem Dei eiusque filios in hac uita 
 peregrinos figurata significatione referendum. Sed si hoc ita 
 est, iam bipertita, non tripertita erunt eloquia prophetarum, 
 uel potius illarum scripturarum omnium, quae ueteris instrumenti 
 appellatione censentur. Nihil enim erit illic, quod ad 
 Hierusalem terrenam tantum pertineat, si, quidquid ibi de 
 illa uel propter illam dicitur adque conpletur, significat 
 aliquid, quod etiam ad Hierusalem caelestem allegorica praefiguratione 
 referatur; sed erunt sola duo genera, unum quod 
 ad Hierusalem liberam, alterum quod ad utramque pertineat. 
 Mihi autem sicut multum uidentur errare, qui nullas res 
 gestas in eo genere litterarum aliquid aliud praeter id, quod 
 eo modo gestae sunt, significare arbitrantur, ita multum 
 audere, qui prorsus ibi omnia significationibus allegoricis 
 inuoluta esse contendunt. Ideo tripertita, non bipertita esse 
 dixi. Hoc enim existimo, non tamen culpans eos, qui potuerint 
 illic de quacumque re gesta sensum intellegentiae spiritalis 
 exsculpere, seruata dumtaxat primitus historiae ueritate. 
 Ceterum quae ita dicuntur, ut rebus humanitus seu diuinitus 
 gestis siue gerendis conuenire non possint, quis fidelis dubitet 
 non esse inaniter dicta? Quis ea non ad intellegentiam spiritalem 
 reuocet, si possit, aut ab eo qui potest reuocanda 
 esse fateatur?

CAPUT IIII. 
 De praefigurata commutatione Israelitici regni et 
 sacerdotii et de his, quae Anna, mater Samuelis, personam 
 gerens ecclesiae prophetauit. 
 
 Procursus igitur ciuitatis Dei ubi peruenit ad regum tempora, 
 quando Dauid Saule reprobato ita regnum primus 
 obtinuit, ut eius deinde posteri in terrena Hierusalem diuturna 
 successione regnarent, dedit figuram, re gesta significans 
 adque praenuntians, quod non est praetereundum silentio, de 
 rerum mutatione futurarum, quod adtinet ad duo testamenta. 
 uetus et nouum, ubi sacerdotium regnumque mutatum est 
 per sacerdotem eundemque regem nouum ac sempiternum. 
 qui est Christus Iesus. Nam et Heli sacerdote reprobato 
 substitutus in Dei ministerium Samuel simul officio functus 
 sacerdotis et iudicis, et Saule abiecto rex Dauid fundatus in 
 regno hoc quod dico figurauerunt. Mater quoque ipsa Samuelis 
 Anna, quae prius fuit sterilis et posteriore fecunditate laetata 
 est, prophetare aliud non uidetur, cum gratulationem suam 
 Domino fundit exultans, quando eundem puerum natum et 
 ablactatum Deo reddidit eadem. pietate, qua uouerat. Dicit 
 enim: Confirmatum est cor meum in Domino, exal . 
 tatum est cornu meum in Deo meo. Dilatatum est 
 super inimicos meos os meum, laetata sum in salutari 
 tuo. Quoniam non est sanctus sicut Dominus, et 
 non est iustus sicut Deus noster; non est sanctus 
 praeter te. Nolite gloriari et nolite loqui excelsa, 
 neque procedat magniloquium de ore uestro. Quoniam

 

 
 
 
 Deus scientiarum Dominus, et Deus praeparans adinuentiones 
 suas. Arcum potentium fecit infirmum, et 
 infirmi praecincti sunt uirtute. Pleni panibus minorati 
 sunt, et esurientes transierunt terram. Quia 
 sterilis peperit septem, et multa in filiis infirmata 
 est. Dominus mortificat et uiuificat, deducit ad inferos 
 et reducit. Dominus pauperes facit et ditat, humiliat 
 et exaltat. Suscitat a terra pauperem et de stercore 
 erigit inopem, ut conlocet eum cum potentibus 
 populi, et sedem gloriae hereditatem dans eis; dans 
 uotum uouenti, et benedixit annos iusti, quoniam 
 non in uirtute potens est uir. Dominus infirmum 
 faciet aduersarium suum, Dominus sanctus. Non glorietur 
 prudens in prudentia sua, et non glorietur 
 potens in potentia sua, et non glorietur diues in 
 diuitiis suis; sed in hoc glorietur, qui gloriatur, 
 intellegere et scire Dominum et facere iudicium et 
 iustitiam in medio terrae. Dominus ascendit in caelos 
 et tonuit; ipse iudicabit extrema terrae, quia iustus 
 est; et dat uirtutem regibus nostris, et exaltabit 
 cornu christi sui. 
 
 Itane uero uerba haec unius putabuntur esse mulierculae. 
 de nato sibi filio gratulantis? Tantumne mens hominum a 
 luce ueritatis auersa est, ut non sentiat supergredi modum 
 feminae huius dicta quae fudit? Porro qui rebus ipsis, quae 
 iam coeperunt etiam in hac terrena peregrinatione conpleri, 
 conuenienter mouetur, nonne intendit et adspicit et agnoscit 
 per hanc mulierem, cuius etiam nomen, id est Anna, gratia 
 eius interpretatur, ipsam religionem Christianam, ipsam

 

 
 
 
 ciuitatem Dei, cuius rex est et conditor Christus, ipsam postremo 
 Dei gratiam prophetico spiritu sic locutam, a qua superbi 
 alienantur, ut cadant, qua humiles inplentur, ut surgant, quod 
 maxime hymnus iste personuit? Nisi quisquam forte dicturus 
 est nihil istam prophetasse mulierem, sed Deum tantummodo 
 propter filium, quem precata inpetrauit, exultanti praedicatione 
 laudasse. Quid ergo sibi uult quod ait: Arcum potentium 
 fecit infirmum, et infirmi praecincti sunt uirtute; 
 pleni panibus minorati sunt, et esurientes transierunt 
 terram; quia sterilis peperit septem, et multa 
 in filiis infirmata est? Numquid septem ipsa pepererat, 
 quamuis sterilis fuerit? Unicum habebat, quando ista dicebat; 
 sed nec postea septem peperit, siue sex, quibus- septimus 
 esset ipse Samuel, sed tres mares et duas feminas. Deinde 
 in illo populo cum adhuc nemo regnaret, quod in extremo 
 posuit: Dat uirtutem regibus nostris, et exaltabit 
 cornu christi sui, unde dicebat, si non prophetabat? 
 
 Dicat ergo ecclesia Christi, ciuitas regis magni, gratia 
 plena, prole fecunda, dicat quod tanto ante de se prophetatum 
 per os huius piae matris agnoscit: Confirmatum est cor 
 meum in Domino, exaltatum est cornu meum in Deo 
 meo. Vere confirmatum cor et cornu uere exaltatum, quia 
 non in se, sed in Domino Deo suo. Dilatatum est super 
 inimicos meos os meum; quia et in angustiis pressurarum 
 sermo Dei non est adligatus nec in praeconibus adligatis. 
 Laetata sum, inquit, in salutari tuo. Christus est iste 
 Iesus, quem Simeon, sicut in euangelio legitur, senex amplectens 
 paruum, agnoscens magnum: Nunc dimittis, inquit.

 

 
 
 
 Domine, seruum tuum in pace, quoniam uiderunt 
 oculi mei salutare tuum. Dicat itaque ecclesia: Laetata 
 sum in salutari tuo; quoniam non est sanctus, sicut 
 Dominus, et non est iustus, sicut Deus noster; tamquam 
 sanctus et sanctificans, iustus et iustificans. Non est 
 sanctus praeter te, quia nemo fit nisi abs te. Denique 
 sequitur: Nolite gloriari et nolite loqui excelsa, neque 
 exeat magniloquium de ore uestro; quoniam Deus 
 scientiarum Dominus. Ipse uos scit, et ubi nemo scit; 
 quoniam qui putat se aliquid esse, cum nihil sit, se 
 ipsum seducit. Haec dicuntur aduersariis ciuitatis Dei ad 
 Babyloniam pertinentibus, de sua uirtute praesumentibus, in 
 se, non in Domino gloriantibus; ei quibus sunt etiam carnales 
 Israelitae, - terrenae Hierusalem ciues terrigenae, qui, ut dicit 
 apostolus, ignorantes Dei iustitiam (id est, quam dat 
 homini Deus, qui solus est iustus adque iustificans) et suam 
 uolentes constituere (id est uelut a se sibi partam, non 
 ab illo inpertitam) iustitiae Dei non sunt subiecti, utique 
 quia superbi, de suo putantes, non de Dei, posse placere se 
 Deo, qui est Deus scientiarum adque ideo et arbiter conscientiarum, 
 ibi uidens cogitationes hominum, quoniam uanae sunt, 
 si hominum sunt et ab illo non sunt. Et praeparans, inquit, 
 adinuentiones suas. Quas adinuentiones putamus, nisi ut 
 superbi cadant et humiles surgant? Has quippe adinuentiones 
 exsequitur dicens: Arcus potentium infirmatus est, et 
 infirmi praecincti sunt uirtute. Infirmatus est arcus, id 
 est intentio eorum, qui tam potentes sibi uidentur, ut sine 
 Dei dono adque adiutorio humana sufficientia diuina possint 
 inplere mandata, et praecinguntur uirtute, quorum interna 
 uox est: Miserere mei, Domine, quoniam infirmus sum.

 

 
 
 
 Pleni panibus, inquit, minorati sunt, et esurientes 
 transierunt terram. Qui sunt intellegendi pleni panibus. 
 nisi idem ipsi quasi potentes, id est Israelitae, quibus credita 
 sunt eloquia Dei? Sed in eo populo ancillae filii minorati 
 sunt (quo uerbo minus quidem Latine, bene tamen expressum 
 est, quod ex maioribus minores facti sunt), quia et in ipsis 
 panibus, id est diuinis eloquiis, quae Israelitae soli tunc 
 ex omnibus gentibus acceperunt, terrena sapiunt. Gentes 
 autem, quibus lex illa non erat data, postea quam per nouum 
 testamentum ad eloquia illa uenerunt, multum esuriendo 
 terram transierunt, quia in eis non terrena, sed caelestia 
 sapuerunt. Et hoc uelut quaereretur causa quur factum sit: 
 Quia sterilis, inquit, peperit septem, et multa in filiis 
 infirmata est. Hic totum quod propbetabatur eluxit agnoscentibus 
 numerum septenarium, quo est uniuersae ecclesiae 
 significata perfectio. Propter quod et Iohannes apostolus ad 
 septem scribit ecclesias, eo modo se ostendens ad unius 
 plenitudinem scribere; et in prouerbiis Salomonis hoc antea 
 praefigurans Sapientia aedificauit sibi domum et subfulsit 
 columnas septem. Sterilis enim erat in omnibus gentibus 
 Dei ciuitas, antequam iste fetus, quem cernimus, oreretur. 
 Cernimus etiam, quae multa in filiis erat, nunc infirmatam 
 Hierusalem terrenam; quoniam quicumque filii liberae in ea 
 erant, uirtus eius erant; nunc uero ibi quoniam littera est 
 et spiritus non est, amissa uirtute infirmata est. 
 
 
 Dominus mortificat et uiuificat; mortificauit illam. 
 quae multa erat in filiis, et uiuificauit hanc sterilem, quae 
 peperit septem. Quamuis commodius possit intellegi eosdem 
 uiuificare, quos mortificauerit. Id enim uelut repetiuit addendo: 
 Deducit ad inferos et reducit Quibus enim

 

 
 
 
 dicit apostolus: Si mortui estis cum Christo, quae 
 sursum sunt quaerite, ubi Christus est in dextera 
 Dei sedens, salubriter utique mortificantur a Domino: 
 quibus adiungit: Quae sursum sunt sapite, non quae 
 super terram; ut ipsi sint illi, qui esurientes transierunt 
 terram. Mortui enim estis, inquit; ecce quo 
 modo salubriter mortificat Deus; deinde sequitur: Et uita 
 uestra abscondita est cum Christo in Deo; ecce quo 
 modo eosdem ipsos uiuificat Deus. Sed numquid eosdem 
 deduxit ad inferos et reduxit? Hoc utrumque sine controuersia 
 fidelium in illo potius uidemus inpletum, capite 
 scilicet nostro, cum quo uitam nostram in Deo apostolus 
 dixit absconditam. Nam cum proprio filio non pepercit, 
 sed pro nobis omnibus tradidit eum, isto modo utique 
 mortificauit eum; et quia resuscitauit a mortuis, eundem 
 rursus uiuificauit. Et quia in prophetia uox eius agnoscitur: 
 Non derelinques animam meam in inferno, 
 eundem deduxit ad inferos et reduxit. Hac eius paupertate 
 ditati sumus. Dominus enim pauperes facit et ditat. 
 Nam quid hoc sit ut sciamus, quod sequitur audiamus: 
 Humiliat et exaltat; utique superbos humiliat et humiles 
 exaltat. Quod enim alibi legitur: Deus superbis resistit, 
 humilibus autem dat gratiam, hoc totus habet sermo 
 huius, cuius nomen interpretatur gratia eius. 
 
 Iam uero quod adiungitur: Suscitat a terra pauperem, 
 de nullo melius quam de illo intellego, qui propter nos 
 pauper factus est, cum diues esset, ut eius paupertate, 
 sicut paulo ante dictum est, ditaremur. Ipsum enim

 

 
 
 
 de terra suscitauit tam cito, ut caro eius non uideret corruptionem. 
 Nec illud ab illo alienabo, quod additum est: Et 
 de stercore erigit inopem. Inops quippe idem, qui pauper; 
 stercus uero, unde erectus est, rectissime intelleguntur persecutores 
 ludaei, in quorum numero cum se dixisset apostolus 
 ecclesiam persecutum: Quae mihi fuerunt, inquit, lucra, 
 haec propter Christum damna esse duxi; nec solum 
 detrimenta, uerum etiam stercora existimaui esse, ut 
 Christum lucri facerem. De terra ergo suscitatus est ille 
 supra omnes diuites pauper, et de illo stercore erectus est 
 supra omnes opulentos ille inops, ut sedeat cum potentibus 
 populi, quibus ait: Sedebitis super duodecim 
 sedes, et sedem gloriae hereditatem dans eis; dixerant 
 enim potentes illi: Ecce nos dimisimus omnia et secuti 
 sumus te. Hoc uotum potentissime uouerant. Sed unde hoc 
 eis, nisi ab illo, de quo hic continuo dictum est: Dans 
 uotum uouenti? Alioquin ex illis essent potentibus, quorum 
 infirmatus est arcus. Dans, inquit, uotum uouenti. Non 
 enim Domino quisquam quidquam rectum uoueret, nisi qui 
 ab illo acciperet quod uoueret. Sequitur: Et benedixit 
 annos iusti, ut cum illo scilicet sine fine uiuat, cui dictum 
 est: Et anni tui non deficient. Ibi enim stant anni, hic 
 autem transeunt, immo pereunt; antequam ueniant enim, non 
 sunt; cum autem uenerint, non erunt, quia cum suo fine 
 ueniunt. Horum autem duorum, id est dans uotum uouenti, 
 et benedixit annos iusti, unum est quod facimus, alterum 
 quod sumimus. Sed hoc alterum Deo largitore non sumitur. 
 nisi cum ipso adiutore primum illud efficitur: Quia non in 
 uirtute potens est uir. Dominus infirmum faciet 
 aduersarium eius; illum scilicet, qui homini uouenti 
 inuidet et resistit, ne ualeat inplere quod uouit. Potest ex

 

 
 
 
 ambiguo Graeco intellegi et aduersarium suum. Cum enim 
 Dominus possidere nos coeperit, profecto aduersarius, qui 
 noster fuerat, ipsius fit, et uincetur a nobis, sed non uiribus 
 nostris, quia non in uirtute potens est uir. Dominus 
 ergo infirmum faciet aduersarium suum, Dominus 
 sanctus; ut uincatur a sanctis, quos Dominus sanctus sanctorum 
 efficit sanctos. 
 
 Ac per hoc non glorietur prudens in sua prudentia, 
 et non glorietur potens in sua potentia, et non glorietur 
 diues in diuitiis suis; sed in hoc glorietur, qui 
 gloriatur, intellegere et scire Dominum et facere 
 iudicium et iustitiam in medio terrae. Non parua ex 
 parte intellegit et scit Dominum, qui intellegit et scit etiam 
 hoc a Domino sibi dari, ut intellegat et sciat Dominum. 
 Quid enim habes, ait apostolus, quod non accepisti? 
 Si autem et accepisti, quid gloriaris, quasi non acceperis? 
 id est, quasi a te ipso tibi sit, unde gloriaris. Facit 
 autem iudicium et iustitiam, qui recte uiuit. Recte autem 
 uiuit. qui obtemperat praecipienti Deo; et finis praecepti, 
 id est, ad quod refertur praeceptum, caritas est de corde 
 puro et conscientia bona et fide non ficta. Porro ista 
 caritas, sicut Iohannes apostolus testatur, ex Deo est. 
 Facere igitur iudicium et iustitiam ex Deo est. Sed quid 
 est: In medio terrae? Neque enim non debent facere iudicium 
 et iustitiam qui habitant in extremis terrae. Quis hoc 
 dixerit? Quur ergo additum est: In medio terrae? Quod 
 si non adderetur et tantummodo diceretur: Facere iudicium 
 et iustitiam, magis hoc praeceptum ad utrosque homines 
 pertineret, et mediterraneos et maritimos. Sed ne quisquam 
 putaret post finem uitae, quae in hoc agitur corpore, superesse

 

 
 
 
 tempus iudicium iustitiamque faciendi, quam dum esset in 
 carne non fecit, et sic diuinum euadi posse iudicium: in 
 medio terrae mihi uidetur dictum \'cum quisque uiuit in 
 corpore\'. In hac quippe uita suam terram quisque circumfert, 
 quam moriente homine recipit terra communis, resurgenti 
 utique redditura. Proinde in medio terrae, id est, cum anima 
 nostra isto terreno clauditur corpore, faciendum est iudicium 
 adque iustitia, quod nobis prosit in posterum, quando recipit 
 quisque secundum ea, quae per corpus gessit, 
 siue bonum siue malum. Per corpus quippe ibi diiit 
 apostolus per tempus, quo uixit in corpore. Neque enim si 
 quis maligna mente adque inpia cogitatione blasphemet 
 neque id ullis membris corporis operetur, ideo non erit reus. 
 quia id non motu corporis gessit, cum hoc per illud tempus 
 gesserit, quo gessit et corpus. Isto modo congruenter intellegi 
 potest etiam illud, quod in psalmo legitur: Deus autem 
 rex noster ante saecula operatus est salutem in medio 
 terrae; ut Dominus Iesus accipiatur Deus noster, qui est 
 ante saecula, quia per ipsum facta sunt saecula, operatus 
 salutem nostram in medio terrae, cum Verbum caro factum 
 est et terreno habitauit in corpore. 
 
 Deinde postea quam prophetatum est in his uerbis Annae, 
 quo modo gloriari debeat, qui gloriatur, non in se utique, 
 sed in Domino, propter retributionem, quae in die iudicii 
 futura est: Dominus ascendit, inquit, in caelos et tonuit; 
 ipse iudicabit extrema terrae, quia iustus est. Prorsus 
 ordinem tenuit confessionis fidelium. Ascendit enim in caelum 
 Dominus Christus, et inde uenturus est ad uiuos et mortuos 
 iudicandos. Nam quis ascendit, sicut dicit apostolus, nisi

 

 
 
 
 qui et descendit in inferiores partes terrae? Qui 
 descendit, ipse est et qui ascendit super omnes 
 caelos, ut adinpleret omnia. Per nubes ergo suas tonuit, 
 quas sancto Spiritu cum ascendisset inpleuit. De quibus 
 ancillae Hierusalem, hoc est ingratae uineae, comminatus est 
 aput Esaiam prophetam, ne pluant super eam imbrem. Sic 
 autem dictum est: Ipse iudicabit extrema terrae, ac 
 si diceretur: \'Etiam extrema terrae.\' Non enim alias partes 
 non iudicabit, qui omnes homines procul dubio iudicabit. 
 Sed melius intelleguntur extrema terrae extrema hominis: 
 quoniam non iudicabuntur, quae in melius uel in deterius 
 medio tempore commutantur, sed in quibus extremis inuentus 
 fuerit, qui iudicabitur. Propter quod dictum est: Qui perseuerauerit 
 usque in finem, hic saluus erit. Qui ergo 
 perseueranter facit iudicium et iustitiam in medio terrae, non 
 damnabitur, cum iudicabuntur extrema terrae. Et dat, inquit, 
 uirtutem regibus nostris; ut non eos iudicando condemnet. 
 Dat eis uirtutem, qua carnem sicut reges regant et 
 in illo mundum, qui propter eos fudit sanguinem, uincant. 
 Et exaltabit cornu christi sui. Quo modo Christus 
 exaltabit cornu christi sui? De quo enim supra dictum est: 
 Dominus ascendit in caelos, et intellectus est Dominus 
 Christus: ipse, sicut hic dicitur, exaltabit cornu christi 
 sui. Quis ergo est christus Christi? An cornu exaltabit 
 uniuscuiusque fidelis sui, sicut ista ipsa in principio huius 
 hymni ait: Exaltatum est cornu meum in Deo meo? 
 Omnes quippe unctos eius chrismate recte christos possumus 
 dicere; quod tamen totum cum suo capite corpus unus est 
 Christus. Haec Anna prophetauit, Samuelis mater, sancti

 

 
 
 
 uiri multumque laudati; in quo quidem tunc figurata est 
 mutatio ueteris sacerdotii et nunc inpleta, quando infirmata 
 est quae multa erat in filiis, ut nouum haberet in Christo 
 sacerdotium sterilis, quae peperit septem.

CAPUT V. 
 
 De his, quae ad Heli sacerdotem homo Dei prophetico 
 locutus est spiritu, significans sacerdotium, 
 quod secundum Aaron institutum fuerat, auferendum. 
 
 Sed hoc euidentius ad ipsum Heli sacerdotem missus 
 loquitur homo Dei, cuius quidem nomen tacetur, sed intellegitur 
 officio ministerioque suo sine dubitatione propheta. Sic 
 enim scriptum est: Et uenit homo Dei ad Heli et dixit: 
 Haec dicit Dominus: Reuelatus reuelatus sum ad 
 domum patris tui, cum essent in terra Aegypti serui in 
 domo Pharao; et elegi domum patris tui ex omnibus 
 sceptris Israel mihi sacerdotio fungi, ut ascenderent 
 ad altare meum et incenderent incensum et portarent 
 Ephod; et dedi domui patris tui omnia, quae sunt 
 ignis filiorum Israel, in escam. Et ut quid respexisti 
 in incensum meum et in sacrificium meum inpudenti 
 oculo et glorificasti filios tuos super me, benedicere 
 primitias omnis sacrificii in Israel in conspectu meo? 
 Propter hoc haec dicit Dominus Deus Israel: Dixi: 
 Domus tua et domus patris tui transibunt coram me 
 usque in aeternum. Et nunc dicit Dominus: Nequaquam, 
 sed glorificantes me glorificabo, et qui spernit

 

 
 
 
 me, spernetur. Ecce dies ueniunt, et exterminabo semen 
 tuum et semen domus patris tui, et non erit tibi 
 senior in domo mea omnibus diebus, et uirum exterminabo 
 tibi ab altari meo, ut deficiant oculi eius et 
 defluat anima eius; et omnis qui superauerit domus 
 tuae, decident in gladio uirorum. Et hoc tibi signum. 
 quod ueniet super duos filios tuos hos, Ophni et 
 Phinees: una die morientur ambo. Et suscitabo mihi 
 sacerdotem fidelem, qui omnia, quae in corde meo et 
 quae in anima mea, faciat; et aedificabo ei domum 
 fidelem, et transibit coram Christo meo omnibus 
 diebus. Et erit, qui superauerit in domo tua, ueniet 
 adorare ei obolo argenti dicens: lacta me in unam 
 partem sacerdotii tui manducare panem. 
 
 Non est ut dicatur ista prophetia, ubi sacerdotii ueteris 
 tanta manifestatione praenuntiata mutatio est, in Samuele 
 fuisse conpleta. (Quamquam enim non esset de alia tribu 
 Samuel, quam quae constituta. fuerat a Domino, ut seruiret 
 altari, tamen non erat de filiis Aaron, cuius progenies fuerat 
 deputata, unde fierent sacerdotes; ac per hoc in ea quoque 
 re gesta eadem mutatio quae per Christum legum futura 
 fuerat, adumbrata est, et ad uetus testamentum proprie, 
 figurate uero pertinebat ad nouum prophetia facti etiam ipsa, 
 non uerbi, id scilicet facto significans, quod uerbo ad Heli 
 sacerdotem dictum est per prophetam.) Nam fuerunt postea 
 sacerdotes ex genere Aaron, sicut Sadoc et Abiathar, regnante 
 Dauid, et alii deinceps, antequam tempus ueniret, quo ista, 
 quae de sacerdotio mutando tanto ante praedicta sunt, effici

 

 
 
 
 per Christum oportebat. Quis autem nunc fideli oculo haec 
 intuens non uideat esse conpleta? Quando quidem nullum 
 tabernaculum, nullum templum, nullum altare, nullum sacrificium 
 et ideo nec ullus sacerdos remansit ludaeis, quibus, 
 ut de semine Aaron ordinaretur, in Dei fuerat lege mandatum. 
 Quod et hic commemoratum est illo dicente propheta: Haec 
 dicit Dominus Deus Israel: Dixi: Domus tua et domus 
 patris tui transibunt coram me usque in aeternum. 
 Et nunc dicit Dominus: Nequaquam, sed glorificantes 
 me glorificabo, et qui me spernit, spernetur. Quod 
 enim nominat domum patris eius, non eum de proximo patre 
 dicere, sed de illo Aaron, qui primus sacerdos est institutus. 
 de cuius progenie ceteri sequerentur, superiora demonstrant, 
 ubi ait: Reuelatus sum ad domum patris tui, cum 
 essent in terra Aegypti serui in domo Pharao, et elegi 
 domum patris tui ex omnibus sceptris Israel mihi 
 sacerdotio fungi. Quis patrum fuit huius in illa Aegyptia 
 seruitute, unde cum liberati essent, electus est ad sacerdotium, 
 nisi Aaron? De huius ergo stirpe isto loco dixit futurum 
 fuisse, ut non essent ulterius sacerdotes; quod iam 
 uidemus inpletum. Vigilet fides, praesto sunt res, cernuntur. 
 tenentur et uidere nolentium oculis ingeruntur. Ecce, inquit. 
 dies ueniunt, et exterminabo semen tuum et semen 
 domus patris tui, et non erit tibi senior in domo 
 mea omnibus diebus, et uirum exterminabo tibi ab 
 altari meo, ut deficiant oculi eius et defluat anima 
 eius. Ecce dies. qui praenuntiati sunt, iam uenerunt. Nullus 
 sacerdos est secundum ordinem Aaron; et quicumque ex eius 
 genere est homo. cum uidet sacrificium Christianorum toto 
 orbe pollere, sibi autem honorem illum magnum esse subtractum, 
 deficiunt oculi eius et defluit anima eius tabe maeroris.

 
 
 
 
 Proprie autem ad huius domum Heli, cui haec dicebantur, 
 quod sequitur pertinet: Et omnia qui superauerit domus 
 tuae, decident in gladio uirorum. Et hoc tibi signum, 
 quod ueniet super duos filios tuos hos, Ophni et 
 Phinees: die uno morientur ambo. Hoc ergo signum 
 factum est mutandi sacerdotii de domo huius. quo signo 
 significatum est mutandum sacerdotium domus Aaron. Mors 
 quippe filiorum huius significauit mortem non hominum, sed 
 ipsius sacerdotii de filiis Aaron. Quod autem sequitur, ad 
 illum iam pertinet sacerdotem, cuius figuram gessit huic 
 succedendo Samuel. Proinde quae sequuntur, de Christo Iesu 
 noui testamenti uero sacerdote dicuntur: Et suscitabo mihi 
 sacerdotem fidelem, qui omnia quae in corde meo et 
 quae in anima mea faciat; et aedificabo ei domum 
 fidelem. Ipsa est aeterna et superna Hierusalem. Et transibit, 
 inquit, coram Christo meo omnibus diebus. 
 Transibit dixit \'conuersabitur\'; sicut superius dixerat de 
 domo Aaron: Dixi: Domus tua et domus patris tui 
 transibunt coram me in aeternum. Quod autem ait: 
 Coram Christo meo transibit, de ipsa domo utique 
 intellegendum est, non de illo sacerdote, qui est Christus 
 ipse mediator adque saluator. Domus ergo eius coram illo 
 transibit. Potest et transibit intellegi de morte ad uitam, 
 omnibus diebus, quibus peragitur usque in finem saeculi 
 huius ista mortalitas. Quod autem ait Deus: Qui omnia 
 quae in corde meo et quae in anima mea faciat: 
 non arbitremur habere animam Deum, cum sit conditor 
 animae; sed ita hoc de Deo tropice, non proprie dicitur, sicut 
 manus et pes et alia corporis membra. Et ne secundum hoc 
 credatur homo in carnis huius effigie factus ad imaginem

 
 
 
 Dei, adduntur et alae, quas utique non habet homo, et 
 dicitur Deo: Sub umbra alarum tuarum proteges 
 me; ut intellegant homines de illa ineffabili natura, non 
 propriis, sed translatis rerum uocabulis ista dici. 
 
 Quod uero adiungitur: Et erit, qui superauerit in 
 domo tua, ueniet adorare ei, non proprie de domo 
 dicitur huius Heli. sed illius Aaron, de qua usque ad aduentum 
 Iesu Christi homines remanserunt, de quo genere etiam 
 nunc usque- non desunt. Nam de illa domo huius Heli iam 
 supra dictum erat: Et omnis qui superauerit domus 
 tuae, decident in gladio uirorum. Quo modo ergo 
 hic uere dici potuit: Et erit, qui superauerit in domo 
 tua, ueniet adorare ei, si illud est uerum, quod ultore 
 gladio nemo inde superarit? nisi quia illos intellegi uoluit, 
 qui pertinent ad stirpem, sed illius totius sacerdotii secundum 
 ordinem Aaron. Ergo si de illis est praedestinatis reliquiis, 
 de quibus alius propheta dixit: Reliquiae saluae 
 fient (unde et apostolus: Sic ergo, inquit, et in hoc 
 tempore reliquiae per electionem gratiae factae 
 sunt), quia de talibus reliquiis bene intellegitur esse, de 
 quo dictum est: Qui superauerit in domo tua: profecto 
 credit in Christum; sicut temporibus apostolorum ex ipsa 
 gente plurimi crediderunt, neque nunc desunt, qui, licet 
 rarissime, tamen credant; et inpletur in eo quod hic iste 
 homo Dei continuo secutus adiunxit: Veniet adorare ei 
 obolo argenti. Cui adorare, nisi summo illi sacerdoti, qui 
 et Deus est? Neque enim in illo sacerdotio secundum ordinem 
 Aaron ad hoc ueniebant homines ad templum uel altare Dei,

 

 
 
 
 ut sacerdotem adorarent. Quid est autem quod ait: Obolo 
 argenti, nisi breuitate uerbi fidei, de quo commemorat 
 apostolus dictum: Verbum consummans et breuians 
 faciet Dominus super terram? Argentum autem pro 
 eloquio poni psalmus testis est, ubi canitur: Eloquia 
 Domini eloquia casta, argentum igne examinatum. 
 
 Quid ergo dicit iste, qui uenit adorare sacerdoti Dei et 
 sacerdoti Deo? Iacta me in partem sacerdotii tui, 
 manducare panem. Nolo in patrum meorum conlocari 
 honore, qui nullus est; iacta me in partem sacerdotii tui. 
 Elegi enim abiectus esse in domo Dei; qualecumque 
 et quantulumcumque membrum esse cupio sacerdotii tui. 
 Sacerdotium quippe hic ipsam plebem dicit, cuius plebis 
 ille sacerdos est mediator Dei et hominum, homo Christus 
 Iesus. Cui plebi dicit apostolus Petrus: Plebs sancta, 
 regale sacerdotium. Quamuis nonnulli \'sacrificii tui\' sint 
 interpretati, non (sacerdotii tui\'; quod nihilo minus eundem 
 significat populum Christianum. Unde dicit apostolus Paulus: 
 Unus panis, unum corpus multi sumus. Quod ergo 
 addidit: Manducare panem, etiam ipsum sacrificii genus 
 eleganter expressit, de quo dicit sacerdos ipse: Panis, quem 
 eg4 dedero, caro mea est pro saeculi uita. Ipsum 
 est sacrificium; non secundum ordinem Aaron, sed secundum 
 ordinem Melchisedech, qui legit, intellegat. Breuis itaque 
 ista confessio et salubriter humilis, qua dicitur: Iacta me 
 in partem sacerdotii tui manducare panem; ipse est 
 obolus argenti, quia et breue est et eloquium Domini est 
 habitantis in corde credentis. Quia enim dixerat superius,

 

 

 

 
 
 
 dedisse se cibos domui Aaron de uictimis ueteris testamenti, 
 ubi ait: Dedi domui patris tui omnia, quae sunt 
 ignis filiorum Israel, in escam (haec quippe fuerant 
 sacrificia Iudaeorum): ideo hic dixit: Manducare panem, 
 quod est in nouo testamento sacrificium Christianorum.

CAPUT VI. 
 De Iudaico sacerdotio et regno, quae cum in 
 aeternum dicantur statuta, non permanent. ut 
 alia intellegantur, quorum spondetur aeternitas. 
 
 Cum igitur haec tanta tunc altitudine praenuntiata sint, 
 tanta nunc manifestatione clarescant, non frustra tamen moueri 
 quispiam potest ac dicere: Quo modo confidimus uenire 
 omnia, quae in libris illis uentura praedicta sunt, si hoc 
 ipsum, quod ibi diuinitus dictum est: Domus tua et 
 domus patris tui transibunt coram meinaeternum , 
 effectum habere non potuit? quoniam uidemus illud sacerdotium 
 fuisse mutatum, et quod illi domui promissum est. 
 nec sperari aliquando conplendum, quia illud, quod ei reprobato 
 mutatoque succedit, hoc potius praedicatur aeternum. 
 Hoc qui dicit, nondum intellegit aut non recolit etiam ipsum secundum ordinem Aaron sacerdotium tamquam umbram futuri 
 aeterni sacerdotii constitutum; ac per hoc, quando aeternitas 
 ei promissa est, non ipsi umbrae ac figurae, sed ei, quod 
 per ipsam adumbrabatur figurabaturque, promissum est. Sed 
 ne putaretur ipsa umbra esse mansura, ideo etiam mutatio 
 eius debuit prophetari. 
 
 Regnum quoque isto modo etiam Saulis ipsius, qui certe 
 reprobatus adque reiectus est, futuri regni erat umbra in 
 aeternitate mansuri. Oleum quippe illud, quo unctus est et

 

 
 
 
 ab eo chrismate christus est dictus, mystice accipiendum et 
 magnum sacramentum intellegendum est; quod in eo tantum 
 ueneratus est ipse Dauid, ut percusso corde pauitauerit, 
 quando in tenebroso occultatus antro, quo etiam Saul urgente 
 intrauerat necessitate naturae, exiguam particulam uestis eius 
 retrorsum latenter abscidit, ut haberet unde monstraret, quo 
 modo ei pepercerit, cum posset occidere, adque ita suspicionem 
 de animo eius, qua sanctum Dauid putans inimicum 
 suum uehementer persequebatur, auferret. Ne itaque reus 
 esset tanti sacramenti in Saule uiolati, quia uel indumentum 
 eius sic adtrectauit, extimuit. Ita enim scriptum est: Et 
 percussit cor Dauid super eum, quia abstulit 
 pinnulam chlamydis eius. Viris autem, qui cum illo 
 erant et, ut Saulem in manus suas traditum interimeret, 
 suadebant: Non mihi, inquit, contingat a Domino, si 
 fecero hoc uerbum domino meo christo Domini, 
 inferre manum meam super eum; quia christus 
 Domini est hic. Huic ergo umbrae futuri non propter 
 ipsam, sed propter illud, quod praefigurabat, tanta ueneratio 
 exhibebatur. Unde et illud, quod ait Sauli Samuel: Quoniam 
 non seruasti mandatum meum, quod mandauit 
 tibi Dominus, quem ad modum nunc parauerat 
 Dominus regnum tuum usque in aeternum super 
 Israel: et nunc regnum tuum non stabit tibi, et 
 quaeret Dominus sibi hominem secundum cor 
 suum, et mandabit ei Dominus esse in principem 
 super populum suum; quia non custodisti quae 
 mandauit tibi Dominus, non sic accipiendum est, ac 
 si ipsum Saulem Deus in aeternum praeparauerit regnaturum, 
 et hoc postea noluerit seruare peccanti (neque enim eum

 

 

 
 
 
 peccaturum esse nesciebat); sed praeparauerat regnum eius, 
 in quo figura regni esset aeterni. Ideo addidit: Et nunc 
 regnum tuum non stabit tibi. Stetit ergo et stabit, 
 quod in illo significatum est; sed non huic stabit, quia non 
 in aeternum ipse fuerat regnaturus, nec progenies eius, ut 
 saltem per posteros alterum alteri succedentes uideretur 
 inpleri quod dictum est: In aeternum. Et quaeret, 
 inquit, Dominus sibi hominem; siue Dauid siue ipsum 
 Mediatorem significans testamenti noui, qui figurabatur in 
 chrismate etiam, quo unctus est ipse Dauid et progenies 
 eius. Non autem quasi nesciat ubi sit, ita sibi hominem 
 Deus quaerit; sed per hominem more hominum loquitur, 
 quia et sic loquendo nos quaerit. Non solum enim Deo Patri. 
 uerum ipsi quoque Unigenito eius, qui uenit quaerere quod 
 perierat, usque adeo iam eramus noti, ut in ipso essemus 
 electi ante constitutionem mundi. Quaeret sibi ergo dixit 
 \'suum habebit\'. Unde in Latina lingua hoc uerbum accipit 
 praepositionem et Cadquirit ) dicitur; quod satis apertum est 
 quid significet. Quamquam et sine additamento praepositionis 
 quaerere intellegatur adquirere; ex quo lucra uocantur et 
 quaestus.

CAPUT VII. 
 De disruptione regni Israelitici, qua praefiguratur 
 perpetua diuisio Israelis spiritalis ab Israele 
 carnali. 
 
 
 Rursus peccauit Saul per inoboedientiam, et rursus Samuel 
 in uerbo Domini ait illi: Quia spreuisti uerbum Domini. 
 spreuit te Dominus, ut non sis rex super Israel. 
 Et rursus pro eodem peccato, cum id confiteretur Saul et

 

 
 
 
 ueniam precaretur rogaretque Samuelem, ut reuerteretur cum 
 illo ad placandum Deum: Non reuertar, inquit, tecum; 
 quia spreuisti uerbum Domini, et spernet te Dominus, 
 ne sis rex super Israel. Et conuertit Samuel 
 faciem suam, ut abiret; et tenuit Saul pinnulam 
 diploidis eius et disrupit eam. Et dixit ad eum 
 Samuel: Disrupit Dominus regnum ab Israel de 
 manu tua hodie et dabit proximo tuo bono super 
 te, et diuidetur Israel in duo; et non conuertetur 
 neque paenitebit eum; quoniam non est sicut 
 homo, ut paeniteat eum; ipse minatur, et non 
 permanet. Iste, cui dicitur: Spernet te Dominus, ne 
 sis rex super Israel, et: Disrupit Dominus regnum 
 ab Israel de manu tua hodie, quadraginta regnauit 
 annos super Israel, tanto scilicet spatio temporis, quanto et 
 ipse Dauid, et audiuit hoc primo tempore regni sui; ut 
 intellegamus ideo dictum, quia nullus de stirpe eius fuerat 
 regnaturus, et respiciamus ad stirpem Dauid, unde exortus 
 est secundum carnem mediator Dei et hominum, homo Christus 
 Iesus. 
 
 
 Non autem habet scriptura, quod in plerisque Latinis 
 codicibus legitur: Disrupit Dominus regnum Israel de 
 manu tua; sed sicut a nobis positum est inuentum in Graecis: 
 Disrupit Dominus regnum ab Israel de manu 
 tua; ut hoc intellegatur de manu tua, quod est ab Israel. 
 Populi ergo Israel personam figurate gerebat homo iste, qui 
 populus regnum fuerat amissurus, Christo Iesu Domino 
 nostro per nouum testamentum non carnaliter, sed spiritaliter 
 regnaturo. De quo cum dicitur: Et dabit illud proximo

 

 
 
 
 tuo, ad carnis cognationem id refertur; ex Israel enim Christus 
 secundum camem , unde et Saul. Quod uero additum 
 est: bono super te, potest quidem intellegi (meliori te\'; 
 nam et quidam sic sunt interpretati; sed melius sic accipitur 
 bono super te, ut, quia ille bonus est, ideo sit super te, 
 iuxta illud aliud propheticum: Donec ponam omnes inimicos 
 tuos sub pedibus tuis; in quibus est et Israel, 
 cui suo persecutori regnum abstulit Christus; quamuis fuerit 
 illic et Israel. in quo dolus non erat, quoddam quasi frumentum 
 illarum palearum; nam utique inde erant apostoli, inde 
 tot martyres, quorum prior Stephanus: inde tot ecclesiae, 
 quas apostolus Paulus commemorat, in conuersione eius magnificantes 
 Deum. 
 
 De qua re non dubito intellegendum esse quod sequitur: 
 Et diuidetur Israel in duo, in Israel scilicet inimicum 
 Christo et Israel adhaerentem Christo, in Israel ad ancillam 
 et Israel ad liberam pertinentem. Nam ista duo genera primum 
 simul erant, uelut Abraham adhuc adhaereret ancillae. donec 
 sterilis per Christi gratiam fecundata clamaret: Eice ancillam 
 et filium eius. Propter peccatum quidem Salomonis 
 regnante filio eius Roboam scimus Israel in duo fuisse diuisum 
 adque ita perseuerasse, habentibus singulis partibus 
 reges suos, donec illa gens tota a Chaldaeis esset ingenti 
 uastatione subuersa adque translata. Sed hoc quid ad Saulem, 
 cum, si tale aliquid comminandum esset, ipsi Dauid fuerit 
 potius comminandum, cuius erat filius Salomon? Postremo 
 nunc inter se gens Hebraea diuisa non est, sed indifferenter 
 in eiusdem erroris societate dispersa per terras. Diuisio uero 
 illa, quam Deus sub persona Saulis, illius regni et populi

 

 
 
 
 figuram gerentis, eidem regno populoque minatus est, aeterna 
 adque inmutabilis significata est per hoc, quod adiunctum 
 est: Et non conuertetur neque paenitebit eum; quoniam 
 non est sicut homo, ut paeniteat eum; ipse minatur, 
 et non permanet; id est, homo minatur, et non permanet: 
 non autem Deus, quem non paenitet, sicut hominem. Ubi 
 enim legitur, quod paeniteat eum, mutatio rerum significatur, 
 inmutabili praescientia manente diuina. Ubi ergo non paenitere 
 dicitur, non mutare intellegitur. 
 
 Prorsus insolubilem uidemus per haec uerba prolatam 
 diuinitus fuisse sententiam de ista diuisione populi Israel et 
 omnino perpetuam. Quicumque enim ad Christum transierunt 
 uel transeunt uel transibunt inde, non erant inde secundum 
 Dei praescientiam, non secundum generis humani unam eandemque 
 naturam. Prorsus quicumque ex Israelitis adhaerentes 
 Christo perseuerant in illo, numquam erunt cum eis Israelitis, 
 qui eius inimici usque in finem uitae huius esse persistunt; 
 sed in diuisione, quae hic praenuntiata est, perpetuo 
 permanebunt. Nihil enim prodest testamentum uetus de monte 
 Sina in seruitutem generans, nisi quia testimonium perhibet 
 testamento nouo. Alioquin, quamdiu legitur Moyses, uelamen 
 super corda eorum positura est; cum autem inde quisque 
 transierit ad Christum, auferetur uelamen. Transeuntium 
 quippe intentio ipsa mutatur de uetere ad nouum, ut iam 
 non quisque intendat accipere carnalem, sed spiritalem felicitatem. 
 Propter quod ipse magnus propheta Samuel, antequam 
 unxisset regem Saul, quando exclamauit ad Dominum 
 pro Israel, et exaudiuit eum, et, cum offerret holocaustosim, 
 accedentibus alienigenis ad pugnam contra populum Dei 
 tonuit Dominus super eos, et confusi sunt et offenderunt 
 coram Israel adque superati sunt: adsumsit lapidem unum

 

 
 
 
 et statuit illum inter Massephat nouam et ueterem, et uocauit 
 nomen eius Abennezer, quod est Latine lapis adiutoris, et 
 dixit: Usque hoc adiuuit nos Dominus. Massephat interpretatur 
 intentio. Lapis ille adiutoris medietas est Saluatoris. 
 per quem transeundum est a Massephat uetere ad nonam, 
 id est ab intentione, qua exspectabatur in carnali regno beatitudo 
 falsa carnalis, ad intentionem, qua per nouum testamentum 
 exspectatur in regno caelorum beatitudo uerissima 
 spiritalis; qua quoniam nihil est melius, huc usque adiuuat 
 Deus.

CAPUT VIII. 
 De promissionibus ad Dauid in filio eius, quae nullatenus 
 in Salomone, sed plenissime inueniuntur in 
 Christo. 
 
 Iam nunc uideo esse monstrandum, quid ipsi Dauid. qui 
 Sauli successit in regnum, cuius mutatione finalis illa mutatio 
 figurata est, propter quam diuinitus cuncta dicta, cuncta 
 conscripta sunt, Deus promiserit, quod ad rem de qua agimus 
 pertinet. Cum regi Dauid multa prospera prouenissent, cogitauit 
 facere Deo domum, templum illud scilicet excellentissime 
 diffamatum, quod a rege Salomone filio eius postea 
 fabricatum est. Hoc eo cogitante factum est uerbum Dei ad 
 Nathan prophetam, quod perferret ad regem. Ubi cum dixisset 
 Deus, quod non ab ipso Dauid sibi aedificaretur domus. 
 neque per tantum tempus se mandasse cuiquam in populo 
 suo, ut sibi fieret domus cedrina: Et nunc, inquit, haec 
 dices seruo meo Dauid: Haec dicit Dominus omnipotens: 
 Accepi te de ouili ouium, ut esses in ducem 
 super populum meum super Israel, et eram tecum in

 

 
 
 
 omnibus quibus ingrediebaris, et exterminaui omnes 
 inimicos tuos a facie tua, et feci te nominatum secundum 
 nomen magnorum, qui sunt super terram; et 
 ponam locum populo meo Israel, et plantabo illum. 
 et inhabitabit seorsum, et non sollicitus erit ultra; 
 et non adponet filius iniquitatis humiliare eum, 
 sicut ab initio a diebus, quibus constitui iudices 
 super populum meum Israel; et requiem tibi dabo 
 ab omnibus inimicis tuis, et nuntiabit tibi Dominus, 
 quoniam domum aedificabis ipsi. Et erit, cum repleti 
 fuerint dies tui, et dormies cum patribus tuis, et 
 suscitabo semen tuum post te, qui erit de uentre 
 tuo, et praeparabo regnum eius. Hic aedificabit mihi 
 domum nomini meo, et dirigam thronum illius usque 
 in aeternum. Ego ero illi in patrem, et ille erit mihi 
 in filium. Et si uenerit iniquitas eius, redarguam 
 illum in uirga uirorum et in tactibus filiorum hominum; 
 misericordiam autem meam non amoueam ab 
 eo, sicut amoui, a quibus amoui faciem meam; et 
 fidelis erit domus eius et regnum eius usque in 
 aeternum coram me, et thronus eius erit erectus 
 usque in aeternum. 
 
 Hanc tam grandem promissionem qui putat in Salomone 
 fuisse conpletam, multum errat. Adtendit enim quod dictum 
 est: Hic aedificabit mihi domum, quoniam Salomon templum 
 illud nobile struxit, et non adtendit: Fidelis erit 
 domus eius et regnum eius usque in aeternum coram 
 me. Adtendat ergo et adspiciat Salomonis domum plenam 
 mulieribus alienigenis colentibus deos falsos et ipsum ab eis 
 regem aliquando sapientem in eandem idolatriam seductum

 
 
 
 adque deiectum; et non audeat existimare Deum uel hoc 
 promisisse mendaciter uel talem Salomonem domumque eius 
 futuram non potuisse praescire. Non hinc autem deberemus 
 ambigere, nec si non in Christo Domino nostro, qui factus 
 est ex semine Dauid secundum carnem, iam uideremus ista 
 conpleri, ne uane adque inaniter hic alium aliquem requiramus, 
 sicut carnales Iudaei. Nam et ipsi usque adeo filium, 
 quem loco isto regi Dauid promissum legunt, intellegunt non 
 fuisse Salomonem, ut eo, qui promissus est tanta iam manifestatione, 
 declarato adhuc mirabili caecitate alium sperare 
 se dicant. Facta est quidem nonnulla imago rei futurae etiam 
 in Salomone, in eo quod templum aedificauit et pacem habuit 
 secundum nomen suum (Salomon quippe pacificus est Latine) 
 et in exordio regni sui mirabiliter laudabilis fuit; sed eadem 
 sua persona per umbram futuri praenuntiabat etiam ipse 
 Christum Dominum, non exhibebat. Unde quaedam de illo ita 
 scripta sunt, quasi de ipso ista praedicta sint, dum scriptura 
 sancta etiam rebus gestis prophetans quodam modo in eo 
 figuram definiat futurorum. Nam praeter libros diuinae historiae, 
 ubi regnasse narratur, psalmus etiam septuagensimus 
 primus titulo nominis eius inscriptus est; in quo tam multa 
 dicuntur, quae omnino ei conuenire non possunt, Domino 
 autem Christo aptissima perspicuitate conueniunt, ut euidenter 
 appareat, quod in illo figura qualiscumque adumbrata sit, in 
 isto autem ipsa ueritas praesentata. Notum est enim, quibus. 
 terminis regnum conclusum fuerat Salomonis; et tamen in 
 eo psalmo legitur, ut alia taceam: Dominabitur a mari 
 usque ad mare et a flumine usque ad terminos orbis 
 terrae, quod in Christo uidemus inpleri. A flumine quippe 
 dominandi sumsit exordium, ubi baptizatus a Iohanne eodem,.

 

 
 
 
 monstrante coepit agnosci a discipulis, qui eum non solum 
 magistrum, uerum etiam Dominum appellauerunt. 
 
 Nec ob aliud uiuente adhuc patre suo Dauid regnare coepit 
 Salomon, quod nulli regum illorum contigit, nisi ut hinc 
 quoque satis eluceat non esse ipsum, quem prophetia ista 
 praesigDat , quae ad eius patrem loquitur dicens: Et erit, 
 cum repleti fuerint dies tui, et dormies cum patribus 
 tuis, et suscitabo semen tuum post te, qui erit de 
 uentre tuo, et praeparabo regnum illius. Quo modo 
 ergo propter id quod sequitur: Hic aedificabit mihi domum, 
 iste Salomon putabitur prophetatus, et non potius propter id 
 quod praecedit: Cum repleti fuerint dies tui et dormies 
 cum patribus tuis, suscitabo semen tuum post te, 
 alius pacificus intellegitur esse promissus, qui non ante, sicut 
 iste, sed post mortem Dauid praenuntiatus est suscitandus? 
 Quamlibet enim longo interposito tempore Iesus Christus 
 ueniret, procul dubio post mortem regis Dauid, cui sic est 
 promissus, eum uenire oportebat, qui aedificaret domum Deo, 
 non de lignis et lapidibus, sed de hominibus, qualem illum 
 aedificare gaudemus. Huic enim domui dicit apostolus, hoc 
 est fidelibus Christi: Templum enim Dei sanctum est, 
 quod estis uos.

CAPUT VIIII. 
 Quam similis in psalmo octogensimo octauo sit prophetia 
 de Christo his, quae in regnorum libris Nathan 
 prophetante promittuntur. 
 
 Propter quod et in psalmo octogensimo octauo, cuius est 
 titulus: Intellectus ipsi Aethan Israelitae. commemorantur 
 promissiones Dei factae regi Dauid, et istis, quae in

 

 
 
 
 libro regnorum sunt posita, quaedam ibi similia dicuntur, 
 sicut est: Iuraui Dauid seruo meo: Usque in aeternum 
 praeparabo semen tuum; et iterum: Tunc locutus es 
 in adspectu filiis tuis et dixisti: Posui adiutorium 
 super potentem, exaltaui electum de populo meo. Inueni 
 Dauid seruum meum, in oleo sancto meo unxi 
 eum. Manus enim mea auxiliabitur ei et bracchium 
 meum confortabit eum. Non proficiet inimicus in eo 
 et filius iniquitatis non adponet nocere ei. Et concidam 
 inimicos eius a facie eius, et eos, qui oderunt 
 eum, fugabo. Et ueritas mea et misericordia mea 
 cum ipso, et in nomine meo exaltabitur cornu eius. 
 Et ponam in mari manum eius et in fluminibus dexteram 
 eius. Ipse inuocabit me: Pater meus es tu, 
 Deus meus et susceptor salutis meae. Et ego primogenitum 
 ponam eum, excelsum aput reges terrae. In 
 aeternum seruabo ei misericordiam meam et testamentum 
 meum fidele ipsi. Et ponam in saeculum 
 saeculi semen eius, et thronum eius sicut dies caeli. 
 Quae omnia de Domino Iesu intelleguntur, quando recte 
 intelleguntur, sub nomine Dauid propter formam serui, quam 
 de semine Dauid idem Mediator adsumsit ex uirgine. Continuo 
 etiam dicitur de peccatis filiorum eius tale aliquid, 
 quale in regnorum libro positum est et quasi de Salomone 
 procliuius accipitur. Ibi namque, hoc est in regnorum libro: 
 Et si uenerit, inquit, iniquitas eius, redarguam illum 
 in uirga uirorum et in tactibus filiorum hominum;

 

 
 
 
 misericordiam autem meam non amoueam ab eo; 
 tactibus significans plagas correptionis. Unde illud est: Ne 
 tetigeritis christos meos. Quod quid est aliud, quam 
 (De laeseritis\'? In psalmo uero cum ageret tamquam de Dauid, 
 ut quiddam eius modi etiam ibi diceret: Si dereliquerint, 
 inquit, filii eius legem meam et in iudiciis meis non 
 ambulauerint; si iustificationes meas profanauerint 
 et mandata mea non custodierint: uisitabo in uirga 
 iniquitates eorum et in flagellis delicta eorum; misericordiam 
 autem meam non dispergam ab eo. Non 
 dixit (ab eis\\ cum loqueretur de filiis eius, non de ipso; sed 
 dixit ab eo, quod bene intellectum tantundem ualet. Non 
 enim Christi ipsius, quod est caput ecclesiae, possent inueniri 
 ulla peccata, quae opus esset humanis correptionibus seruata 
 misericordia diuinitus coherceri; sed in eius corpore ac membris, 
 quod populus eius est. Ideo in libro regnorum: Iniquitas 
 eius dicitur; in psalmo autem: Filiorum eius; 
 ut intellegamus de ipso dici quodam modo, quod de eius 
 corpore dicitur. Propter quod etiam ipse de caelo, cum corpus 
 eius, quod sunt fideles eius, Saulus persequeretur: Saule, 
 inquit, Saule, quid me persequeris? Deinde in consequentibus 
 psalmi: Neque nocebo, inquit, in ueritate 
 mea, neque profanabo testamentum meum, et quae 
 procedunt de labiis meis non reprobabo. Semel 
 iuraui in sancto meo, si Dauid mentiar; id est, 
 nequaquam Dauid mentiar. Solet enim sic loqui scriptura. 
 Quid autem non mentiatur, adiungit et dicit: Semen eius 
 in aeternum manet; et sedes eius sicut sol in con-. 
 spectu meo, et sicut luna perfecta in aeternum, 
 et testis in caelo fidelis.

CAPUT X. 
 Quam diuersa acta sint in regno terrenae Hieru 
 salem ab his, quae promiserat Deus, ut intellegeretur 
 promissionis ueritas ad alterius regis et 
 regni gloriam pertinere. 
 
 
 Post haec tantae promissionis ualidissima firmamenta, ne 
 putarentur in Salomone conpleta, tamquam id speraretur 
 nec inueniretur: Tu uero, inquit, reppulisti et ad nihilum 
 deduxisti, Domine. Hoc quippe factum est de regno 
 Salomonis in posteris eius usque ad euersionem ipsius terrenae 
 Hierusalem, quae regni eiusdem sedes fuit, et maxime 
 ipsius templi labem, quod fuerat a Salomone constructum. 
 Sed ne ob hoc putaretur Deus contra sua promissa fecisse, 
 continuo subiecit: Distulisti christum tuum. Non ergo 
 est ille Salomon, sed nec ipse Dauid, si dilatus est christus 
 Domini. Cum enim christi eius dicerentur omnes reges 
 mystico illo chrismate consecrati, non solum a rege Dauid 
 et deinceps, sed ab illo etiam Saule, qui populo eidem rex 
 primus est unctus (ipse quippe Dauid eum christum Domini 
 appellat): erat tamen unus uerus christus, cuius illi figuram 
 prophetica unctione gestabant; qui secundum opinionem hominum, 
 qui eum putabant in Dauid uel in Salomone intellegendum, 
 differebatur in longum; secundum dispositionem 
 autem Dei uenturus suo tempore parabatur. Interea dum ille 
 differtur, quid factum sit de regno terrenae Hierusalem, ubi 
 sperabatur utique regnaturus, secutus iste psalmus adiunxit 
 adque ait: Euertisti testamentum serui tui, profanasti 
 in terra sanctitatem eius; destruxisti omnes macerias 
 eius, posuisti munitiones eius formidinem;

 

 
 
 
 diripuerunt eum omnes transeuntes uiam, factus est 
 obprobrium uicinis suis; exaltasti dexteram inimicorum 
 eius, iucundasti omnes inimicos eius; auertisti 
 adiutorium gladii eius et non es opitulatus ei in 
 bello; dissoluisti eum ab emundatione, sedem eius 
 in terram conlisisti; minuisti dies sedis eius, perfudisti 
 eum confusione. Haec omnia uenerunt super ancillam 
 Hierusalem, in qua regnauerunt nonnulli etiam filii liberae, 
 regnum illud tenentes in dispensatione temporaria, regnum 
 autem caelestis Hierusalem, cuius erant filii, in uera fide 
 habentes et in uero Christo sperantes. Quo modo autem 
 ista uenerint super illud regnum, index est rerum gestarum, 
 si legatur, historia. -

CAPUT XI. 
 De substantia populi Dei, quae per susceptionem 
 carnis in Christo est, qui solus eruendi ab inferis 
 animam suam habuit potestatem. 
 
 Post haec autem prophetata ad precandum Deum propheta 
 conuertitur; sed et ipsa precatio prophetatio est. Usque 
 quo, Domine, auertis in finem? subauditur \'faciem 
 tuam\', sicut alibi dicitur: Quo usque auertis faciem 
 tuam a me? Nam ideo quidam codices hic non habent 
 auertis, sed \'auerteris\'; quamquam possit intellegi: \'Auertis 
 misericordiam tuam, quam promisisti Dauid\'. Quod autem 
 dixit: In finem, quid est nisi usque in finem? Qui finis 
 intellegendus est ultimum tempus, quando in Christum Iesum 
 etiam gens illa est creditura, ante quem finem illa fieri

 

 
 
 
 oportebat, quae superius aerumnosa defleuit. Propter quae 
 et hic sequitur: Exardescit sicut ignis ira tua: memento 
 quae est mea substantia. Nihil hic melius quam 
 ipse Iesus intellegitur substantia populi eius, ex quo natura 
 est carnis eius. Non enim uane, inquit, constituisti 
 omnes filios hominum. Nisi enim esset unus filius 
 hominis substantia Israel, per quem filium hominis liberarentur 
 multi filii hominum, uane utique constituti essent 
 omnes filii hominum. Nunc uero omnis quidem humana natura 
 per peccatum primi hominis in uanitatem de ueritate conlapsa 
 est, propter quod dicit alius psalmus: Homo uanitati 
 similis factus est, dies eius uelut umbra praetereunt; 
 sed non uane Deus constituit omnes filios hominum, 
 quia et multos a uanitate liberat per mediatorem Iesum, et 
 quos liberandos non esse praesciuit, ad utilitatem liberandorum 
 et conparationem duarum inter se a contrario ciuitatum 
 non utique uane in totius rationalis creaturae pulcherrima 
 adque iustissima ordinatione constituit. Deinde sequitur: 
 Quis est homo, qui uiuet et non uidebit mortem, 
 eruet animam suam de manu inferi? Quis est iste. 
 nisi substantia illa Israel ex semine Dauid, Christus Iesus? 
 De quo dicit apostolus, quod surgens a mortuis iam 
 non moritur, et mors ei ultra non dominabitur. 
 Sic enim uiuet et non uidebit mortem, ut tamen mortuus 
 fuerit, sed animam suam eruerit de manu inferni, quo propter 
 quorundam soluenda inferna uincula descenderat; eruerit autem 
 potestate illa, de qua in euangelio dicit: Potestatem

 

 
 
 
 habeo ponendi animam meam et potestatem habeo 
 iterum sumendi eam.

CAPUT XII. 
 Ad quorum personam pertinere intellegenda sit 
 flagitatio promissorum, de quibus in psalmo dicitur: 
 Ubi sunt misericordiae tuae, Domine, antiquae 
 et cetera. 
 
 Sed cetera psalmi huius, quae ita se habent: Ubi sunt 
 miserationes tuae antiquae, Domine, quas iurasti 
 Dauid in ueritate tua? Memento, Domine, obprobrii 
 seruorum tuorum, quod continui in sinu meo multarum 
 gentium; quod exprobrauerunt inimici tui, 
 Domine; quod exprobrauerunt, commutationem Christi 
 tui, utrum ex persona dicta sint illorum Israelitarum, qui 
 desiderabant reddi sibi promissionem, quae facta est ad 
 Dauid, an potius Christianorum, qui non secundum carnem, 
 sed secundum spiritum sunt Israelitae, merito quaeri potest. 
 Dicta sunt quippe ista uel scripta tempore, quo fuit Aethan, 
 de cuius nomine titulum iste psalmus accepit; et idem 
 tempus regni Dauid fuit; ac per hoc non diceretur: Ubi 
 sunt miserationes tuae antiquae, Domine, quas iurasti 
 Dauid in ueritate tua? nisi eorum personam in se propheta 
 transfiguraret, qui longe postea futuri erant, quibus 
 hoc tempus esset antiquum, quando regi Dauid ista promissa 
 sunt. Potest autem intellegi multas gentes, quando Christianos 
 persequebantur, exprobrasse illis passionem Christi, quam 
 scriptura commutationem uocat. quoniam moriendo inmortalis 
 est factus. Potest et commutatio Christi secundum hoc accipi 
 exprobrata Israelitis, quia, cum eorum speraretur futurus,

 

 

 

 
 
 
 factus est gentium, et hoc eis nunc exprobrant multae gentes, 
 quae crediderunt in eum per testamentum nouum, illis in 
 uetustate remanentibus, ut ideo dicatur: Memento, Domine. 
 obprobrii seruorum tuorum, quia non eos obliuiscente, 
 sed potius miserante Domino et ipsi post hoc obprobrium 
 credituri sunt. Sed ille, quem prius posui, conuenientior mihi 
 sensus uidetur. Inimicis enim Christi, quibus exprobratur. 
 quod eos ad gentes transiens reliquerit Christus, incongrue 
 uox ista coaptatur: Memento, Domine, obprobrii seruorum 
 tuorum; non enim serui Dei nuncupandi sunt tales 
 Iudaei; sed eis uerba ista conpetunt, qui, cum graues humilitates 
 persecutionum pro Christi nomine paterentur, recordari 
 potuerunt excelsum regnum semini Dauid fuisse promissum, 
 et eius desiderio dicere, non desperando, sed petendo quaerendo 
 pulsando: Ubi sunt miserationes tuae antiquae, 
 Domine, quas iurasti Dauid in ueritate tua? Memento, 
 Domine, obprobrii seruorum tuorum, quod continui 
 in sinu meo multarum gentium (hoc est, in interioribus 
 meis patienter pertuli); quod exprobrauerunt inimici tui. 
 Domine; quod exprobrauerunt, commutationem Christi 
 tui; non eam putantes commutationem sed consumtionem. 
 Quid est autem: Memento, Domine, nisi ut miserearis et 
 pro tolerata patienter humilitate mea reddas celsitudinem. 
 quam iurasti Dauid in ueritate tua? Si autem Iudaeis adsignemus 
 haec uerba, illi serui Dei talia dicere potuerunt, qui 
 expugnata terrena Hierusalem, antequam Iesus Christus humanitus 
 nasceretur, in captiuitatem ducti sunt, intellegentes 
 commutationem Christi, quia scilicet non per eum terrena 
 carnalisque felicitas, qualis paucis annis regis Salomonis 
 apparuit, sed caelestis ac spiritalis esset fideliter exspectanda; 
 quam tunc ignorans infidelitas gentium, cum Dei populum

 
 
 
 exultabat adque insultabat esse captiuum, quid aliud quam 
 Christi commutationem, sed scientibus nesciens, exprobrabat? 
 Et ideo quod sequitur, ubi psalmus iste concluditur: Benedictio 
 Domini in aeternum: fiat, fiat, uniuerso populo 
 Dei ad caelestem Hierusalem pertinenti siue in illis, qui 
 latebant in testamento uetere, antequam reuelaretur nouum, 
 siue in his, qui iam testamento nouo reuelato manifeste 
 pertinere cernuntur ad Christum, satis congruit. Benedictio 
 quippe Domini in semine Dauid non ad aliquod tempus, 
 qualis diebus Salomonis apparuit, sed in aeternum speranda 
 est, in qua certissima spe dicitur: Fiat, fiat. Illius enim 
 spei est confirmatio uerbi huius iteratio. Hoc ergo intellegens 
 Dauid ait in secundo regnorum libro, unde ad istum psalmum 
 digressi sumus: Et locutus es pro domo serui tui in 
 longinquum. Ideo autem post paululum ait: Nunc incipe 
 et benedic domum serui tui usque in aeternum et 
 cetera, quia tunc geniturus erat filium, ex quo progenies eius 
 duceretur ad Christum, per quem futura erat domus eius 
 aeterna eademque domus Dei. Domus enim Dauid propter 
 genus Dauid; domus autem Dei eadem ipsa propter templum 
 Dei de hominibus factum, non de lapidibus, ubi habitet in 
 aeternum populus cum Deo et in Deo suo, et Deus cum 
 populo adque in populo suo; ita ut Deus sit inplens populum 
 suum, et populus plenus Deo suo, cum Deus erit omnia in 
 omnibus, ipse in pace praemium, qui uirtus in bello. Ideo 
 cum in uerbis Nathan dictum sit: Et nuntiabit tibi Dominus, 
 quoniam domum aedificabis ipsi, postea dictum 
 est in uerbis Dauid: Quoniam tu Dominus omnipotens 
 Deus Israel, reuelasti aurem serui tui dicens: Domum

 

 

 
 
 
 aedificabo tibi. Hanc enim domum et nos aedificamus bene 
 uiuendo, et Deus ut bene uiuamus opitulando; quia nisi 
 Dominus aedificauerit domum, in uanum laborant aedificantes 
 eam. Cuius domus cum uenerit ultima dedicatio. 
 tunc fiet illud, quod hic per Nathan locutus est Deus dicens: 
 Et ponam locum populo meo Israel, et plantabo illum, 
 et inhabitabit seorsum, et non sollicitus erit ultra, 
 et non adponet filius iniquitatis humiliare eum, sicut 
 ab initio a diebus, quibus constitui iudices super 
 populum meum Israel.

CAPUT XIII. 
 An promissae pacis ueritas illis temporibus possit 
 adscribi, quae sub Salomone fluxerunt. 
 
 Hoc tam magnum bonum quisquis in hoc saeculo et in 
 hac terra sperat, insipienter sapit. An quispiam putabit in 
 pace regni Salomonis id esse conpletum? Pacem quippe 
 illam scriptura in umbra futuri excellenti praedicatione commendat. 
 Sed huic suspicioni uigilanter occursum est, cum. 
 postea quam dictum est: Et non adponet filius iniquitatis 
 humiliare eum, continuo subiunctum est: Sicut ab 
 initio a diebus, quibus constitui iudices super populum 
 meum Israel. Iudices namque, priusquam reges ibi 
 esse coepissent, super illum populum fuerant constituti, ex 
 quo terram promissionis accepit. Et utique humiliabat eum 
 filius iniquitatis, hoc est hostis alienigena, per interualla 
 temporum, quibus leguntur paces alternasse cum bellis; et 
 inueniuntur illic pacis tempora prolixiora quam Salomon 
 habuit, qui quadraginta regnauit annos; nam sub eo iudice, 
 qui est appellatus Aod, octoginta anni pacis fuerunt. Absit

 

 
 
 
 ergo ut Salomonis tempora in hac promissione praedicta esse 
 credantur; multo minus itaque cuiuslibet regis alterius. Non 
 enim quisquam eorum in tanta, quanta ille, pace regnauit; 
 nec umquam omnino gens illa ita regnum tenuit, ut sollicita 
 non fuerit ne hostibus subderetur; quia in tanta mutabilitate 
 rerum humanarum nulli aliquando populo concessa est tanta 
 securitas, ut huic uitae hostiles non formidaret incursus. 
 Locus ergo iste, qui promittitur tam pacatae ac securae 
 habitationis, aeternus est aeternisque debetur in matre Hierusalem 
 libera, ubi erit ueraciter populus Israel; hoc enim nomen 
 interpretatur cuidens Deum\'; cuius praemii desiderio pia per 
 fidem uita in hac aerumnosa peregrinatione ducenda est.

CAPUT XIIII. 
 De studio Dauid in dispositione mysterioque psalmorum. 
 
 
 
 Procurrente igitur per tempora ciuitate Dei, primo in umbra 
 futuri, in terrena scilicet Hierusalem, regnauit Dauid. Erat 
 autem Dauid uir in canticis eruditus, qui harmoniam musicam 
 non uulgari uoluptate, sed fideli uoluntate dilexerit eaque 
 Deo suo, qui uerus est Deus, mystica rei magnae figuratione 
 seruierit. Diuersorum enim sonorum rationabilis moderatusque 
 concentus concordi uarietate conpactam bene 
 ordinatae ciuitatis insinuat unitatem. Denique omnis fere 
 prophetia eius in psalmis est, quos centum quinquaginta 
 . liber continet, quem psalmorum uocamus. In quibus nonnulli 
 uolunt eos solos factos esse a Dauid, qui eius nomine inscripti 
 sunt. Sunt item qui putant non ab eo factos, nisi qui praenotantur: 
 Ipsius Dauid; qui uero habent in titulis: Ipsi 
 Dauid, ab aliis factos personae ipsius fuisse coaptatos. Quae

 
 
 
 opinio uoce euangelica Saluatoris ipsius refutatur, ubi ait, 
 quod ipse Dauid in spiritu Christum dixerit esse Dominum 
 suum; quoniam psalmus centensimus nonus sic incipit: Dixit 
 Dominus Domino meo: Sede a dextris meis, donec 
 ponam inimicos tuos scabellum pedum tuorum. Et 
 certe idem psalmus non habet in titulo: Ipsius Dauid, sed: 
 Ipsi Dauid, sicut plurimi. Mihi autem credibilius uidentur 
 existimare, qui omnes illos centum et quinquaginta psalmos 
 eius operi tribuunt eumque aliquos praenotasse etiam nominibus 
 aliorum aliquid, quod ad rem pertineat, figurantibus, 
 ceteros autem nullius hominis nomen in titulis habere uoluisse, 
 sicut ei uarietatis huius dispositionem. quamuis latebrosaru , 
 non tamen inanem Dominus inspirauit. Nec mouere debet ad 
 hoc non credendum, quod nonnullorum nomina prophetarum. 
 qui longe post Dauid regis tempora fuerunt, quibusdam psalmis 
 in eo libro leguntur inscripta et quae ibi dicuntur uelut 
 ab eis dici uidentur. Neque enim non potuit propheticus 
 spiritus prophetanti regi Dauid haec etiam futurorum prophetarum 
 nomina reuelare, ut aliquid, quod eorum personae 
 conueniret, prophetice cantaretur; sicut rex Iosias exorturus 
 et regnaturus post annos amplius quam trecentos cuidam 
 prophetae, qui etiam facta eius futura praedixit, cum suo 
 nomine reuelatus est.

CAPUT XV. 
 An omnia, quae in psalmis de Christo et ecclesia 
 prophetantur, ad contextum huius operis adhibenda 
 sint. 
 
 Nunc iam exspectari a me uideo, ut hoc loco libri huius 
 aperiam quid in psalmis Dauid de Domino Iesu Christo uel 
 eius ecclesia prophetauerit. Ego autem ut hoc non ita faciam,

 

 
 
 
 sicut uidetur ipsa exspectatio postulare (quamuis iam in uno 
 fecerim), copia quam inopia magis inpedior; omnia enim 
 ponere uitandae prolixitatis causa prohibeor. Vereor autem 
 ne, cum aliqua elegero, multis, qui ea nouerunt, uidear magis 
 necessaria praeterisse; deinde quia testimonium, quod profertur, 
 de contextione totius psalmi debet habere suffragium 
 aut certe nihil sit, quod ei refragetur, si non omnia suffragantur, 
 ne more centonum ad rem, quam uolumus, tamquam 
 uersiculos decerpere uideamur, uelut de grandi carmine, quod 
 non de re illa, sed de alia longeque diuersa reperiatur esse 
 conscriptum. Hoc autem ut in quocumque psalmo possit 
 ostendi, exponendus est totus; quod quanti operis sit et 
 aliorum et nostra uolumina, in quibus hoc fecimus, satis 
 indicant. Legat ergo illa, qui uoluerit et potuerit; inueniet 
 quot et quanta rex Dauid idemque propheta de Christo et 
 eius ecclesia prophetauerit, de rege scilicet et ciuitate quam 
 condidit.

CAPUT XVI. 
 De his, quae in quadragensimo quarto psalmo ad 
 Christum et ecclesiam pertinentia aut aperte dicuntur 
 aut tropice. 
 
 Quamlibet enim de quacumque re propriae sint adque 
 manifestae propheticae locutiones, necesse est ut eis etiam 
 tropicae misceantur; quae maxime propter tardiores ingerunt 
 doctoribus laboriosum disputandi exponendique negotium. 
 Quaedam tamen Christum et ecclesiam ipsa prima facie, mox 
 ut dicuntur, ostendunt; etsi ex otio restant exponenda, quae 
 in eis minus intelleguntur; quale illud est in eodem psalmorum 
 libro: Eructauit cor meum uerbum bonum, dico

 

 
 
 
 ego opera mea regi. Lingua mea calamus scribae 
 uelociter scribentis. Speciosus forma prae filiis hominum; 
 diffusa est gratia in labiis tuis, propterea benedixit 
 te Deus in aeternum. Accingere gladio tuo 
 circa femur, potentissime specie tua et pulchritudine 
 tua, et intende et prospere procede et regna propter 
 ueritatem et mansuetudinem et iustitiam, et deducet 
 te mirabiliter dextera tua. Sagittae tuae acutae, 
 potentissimae (populi sub te cadent) in corda inimicorum 
 regis. Sedes tua, Deus, in saecula saeculorum, 
 uirga directionis uirga regni tui Dilexisti iustitiam 
 et odio habuisti iniquitatem; propterea unxit te Deus, 
 Deus tuus oleo exultationis prae participibus tuis. 
 Myrrha et gutta et casia a uestimentis tuis, a domibus 
 eburneis; ex quibus te delectauerunt filiae regum 
 in honore tuo. Quis non hic Christum, quem praedicamus 
 et in quem credimus, quamlibet sit tardus, agnoscat, cum 
 audiat Deum, cuius sedes est in saecula saeculorum, et 
 unctum a Deo, utique sicut unguit Deus, non uisibili, sed 
 spiritali adque intellegibili chrismate? Quis enim tam rudis 
 est in hac religione uel tam surdus aduersus eius famam 
 longe lateque diffusam, ut Christum a chrismate, hoc est ab 
 unctione appellatum esse non nouerit? Agnito autem rege 
 Christo, iam cetera, quae hic tropice dicta sunt, quo modo 
 sit speciosus forma prae filiis hominum, quadam tanto magis

 
 
 
 amanda adque miranda, quanto minus corporea pulchritudine, 
 quis gladius eius, quae sagittae, et cetera isto modo non 
 proprie, sed tropice posita iam subditus ei, qui regnat propter 
 ueritatem et mansuetudinem et iustitiam, inquirat ei otio. 
 
 Deinde adspiciat eius ecclesiam tanto uiro suo spiritali 
 conubio et diuino amore coniunctam, de qua dicitur in his 
 quae sequuntur. Adstitit regina a dextris tuis in uestitu 
 deaurato, circumamicta uarietate. Audi, filia, et uide 
 et inclina aurem tuam, et obliuiscere populum tuum 
 et domum patris tui; quoniam concupiuit rex speciem 
 tuam, quia ipse est Deus tuus. Et adorabunt eum 
 filiae Tyri in muneribus; uultum tuum deprecabuntur \' 
 diuites plebis. Omnis gloria eius filiae regis intrinsecus, 
 in fimbriis aureis circumamicta uarietate. 
 Adferentur regi uirgines post eam, proximae eius 
 adferentur tibi. Adferentur cum laetitia et exultatione; 
 adducentur in templum regis. Pro patribus 
 tuis nati sunt tibi filii; constitues eos principes 
 super omnem terram. Memores erunt nominis tui in 
 omni generatione et generatione. Propterea populi 
 confitebuntur tibi in aeternum et in saeculum saeculi. 
 Non opinor quemquam ita desipere, ut hic aliquam 
 mulierculam praedicari credat adque describi; coniugem 
 uidelicet illius, cui dictum est: Sedes tua, Deus, in saecula 
 saeculorum; uirga directionis uirga regni tui. 
 Dilexisti iustitiam et odio habuisti iniquitatem; propterea 
 unxit te Deus, Deus tuus oleo exultationis 
 prae participibus tuis; Christum utique prae Christianis.

 

 
 
 
 Hi sunt enim participes eius, ex quorum in omnibus gentibus 
 unitate adque concordia fit ista regina, sicut in alio psalmo 
 de illa dicitur: Ciuitas regis magni. Ipsa est Sion spiritaliter; 
 quod nomen Latine interpretatum speculatio est; 
 speculatur enim futuri saeculi magnum bonum, quoniam 
 illuc dirigitur eius intentio. Ipsa est et Hierusalem eodem 
 modo spiritaliter, unde multa iam diximus. Eius inimica est 
 ciuitas diaboli Babylon, quae confusio interpretatur; ex qua 
 tamen Babylone regina ista in omnibus gentibus regeneratione 
 liberatur et a pessimo rege ad optimum regem, id est a 
 diabolo transit ad Christum. Propter quod ei dicitur: Obliuiscere 
 populum tuum et domum patris tui. Cuius 
 ciuitatis inpiae portio sunt et Israelitae sola carne, non fide; 
 inimici etiam ipsi. magni huius regis eiusque reginae. Ad 
 ipsos enim ueniens et ab eis Christus occisus magis aliorum 
 factus est, quos non uidit in carne. Unde per cuiusdam 
 psalmi prophetiam dicit ipse rex noster: Erues me de contradictionibus 
 populi, constitues me in capite gentium. 
 Populus, quem non cognoui, seruiuit mihi; in 
 obauditu auris obaudiuit mihi. Populus ergo iste gentium, 
 quem non cognouit Christus praesentia corporali, in 
 quem tamen Christum sibi adnuntiatum credidit, ut merito 
 de illo diceretur: In obauditu auris obaudiuit mihi, quia 
 fides ex auditu est — -iste, inquam, populus additus ueris 
 et carne et fide Israelitis ciuitas est Dei, quae ipsum quoque 
 secundum carnem peperit Christum, quando in solis illis 
 Israelitis fuit. Inde quippe erat uirgo Maria, in qua carnem 
 Christus, ut homo esset, adsumsit. De qua ciuitate psalmus

 

 
 
 
 alius ait: Mater Sion, dicet homo, et homo factus est 
 in ea, et ipse fundauit eam Altissimus. Quis est iste 
 Altissimus nisi Deus? Ac per hoc Christus Deus, antequam 
 in illa ciuitate per Mariam fieret homo, ipse in patriarchis 
 et prophetis fundauit eam. Cum igitur huic reginae ciuitati 
 Dei tanto ante dictum sit per prophetiam, quod iam uidemus 
 inpletum: Pro patribus tuis nati sunt tibi filii, constitues 
 eos principes super omnem terram (ex filiis 
 quippe eius per omnem terram sunt praepositi et patres eius, 
 cum confiteantur ei populi concurrentes ad eam confessionem 
 laudis aeternae in saeculum saeculi): procul dubio quidquid 
 hic tropicis locutionibus subobscure dictum est, quoquo modo 
 intellegatur, debet his rebus manifestissimis conuenire.

CAPUT XVII. 
 De his, quae ad sacerdotium Christi in psalmo centensimo 
 nono, et de his, quae in psalmo uicensimo 
 primo ad passionem ipsius spectant. 
 
 Sicut etiam in illo psalmo, ubi sacerdos Christus, quem 
 ad modum hic rex, apertissime praedicatur: Dixit Dominus 
 Domino meo: Sede a dextris meis, donec ponam inimicos 
 tuos scabellum pedum tuorum. Sedere Christus 
 ad dexteram Patris creditur, non uidetur; eius etiam inimicos 
 poni sub pedibus eius nondum apparet; id agitur, apparebit 
 in fine; etiam hoc nunc creditur, post uidebitur. Verum quod 
 sequitur: Virgam uirtutis tuae emittet Dominus ex 
 Sion, et dominare in medio inimicorum tuorum, ita 
 clarum est, ut non solum infideliter et infeliciter, sed etiam

 

 
 
 
 inpudenter negetur. Et ipsi quippe fatentur inimici ex Sion 
 missam fuisse legem Christi, quod euangelium nos uocamus, 
 et eam uirgam uirtutis eius agnoscimus. Dominari uero eum 
 in medio inimicorum suorum idem ipsi, inter quos dominatur, 
 dentibus frendendo et tabescendo et nihil aduersus eum 
 ualendo testantur. Deinde quod paulo post dicit: Iurauit 
 Dominus, ot non paenitebit eum, quibus uerbis inmutabile 
 futurum esse significat, quod adiungit: Tu es sacerdos in 
 aeternum secundum ordinem Melchisedech, ex eo quod 
 iam nusquam est sacerdotium et sacrificium secundum ordinem 
 Aaron et ubique offertur sub sacerdote Christo. quod 
 protulit Melchisedech, quando benedixit Abraham, quis ambigere 
 permittitur, de quo ista dicantur? Ad haec itaque 
 manifesta referuntur, quae paulo obscurius in eodem psalmo 
 posita sunt, quando recte intelleguntur; quod in nostris iam 
 popularibus sermonibus fecimus. Sic et in illo, ubi humilitatem 
 passionis suae per prophetiam Christus eloquitur dicens: 
 Foderunt manus meas et pedes, dinumerauerunt 
 omnia ossa mea; ipsi uero considerauerunt et 
 conspexerunt me (quibus utique uerbis in cruce corpus 
 significauit extentum manibus pedibusque confixis et clauorum 
 transuerberatione confossis, eoque modo se spectaculum considerantibus 
 et conspicientibus praebuisse), addens etiam: 
 Diuiserunt sibi uestimenta mea et super uestimentum 
 meum miserunt sortem, quae prophetia quem 
 ad modum inpleta sit euangelica narratur historia, tunc profecto 
 et alia recte intelleguntur, quae ibi minus aperte dicta 
 sunt, cum congruunt his, quae tanta manifestatione claruerunt:

 

 
 
 
 praesertim quia et illa, quae non transacta credimus, sed 
 praesentia contuemur, sicut in eodem psalmo leguntur tanto 
 ante praedicta, ita nunc exhibita iam toto orbe cernuntur. 
 Ibi enim paulo post dicitur: Commemorabuntur et conuertentur 
 ad Dominum uniuersi fines terrae et 
 adorabunt in conspectu eius uniuersae patriae 
 gentium; quoniam Domini est regnum, et ipse 
 dominabitur gentium.

CAPUT XVIII. 
 De psalm.o tertio et de quadragensimo et de quinto 
 decimo et de sexagensimo septimo, in quibus mors 
 et resurrectio Domini prophetatur. 
 
 De resurrectione quoque eius nequaquam psalmorum oracula 
 tacuerunt. Nam quid est aliud quod in psalmo tertio ex persona 
 eius canitur: Ego dormiui et somnum cepi; exsurrexi, 
 quoniam Dominus suscepit me? An forte quisquam 
 ita desipit, ut credat uelut aliquid magnum nobis indicare 
 uoluisse prophetam, quod dormierit et exsurrexerit, nisi 
 somnus iste mors esset et euigilatio resurrectio, quam de 
 Christo sic oportuit prophetari? Nam et in quadragensimo 
 multo manifestius id ostenditur, ubi ex persona eiusdem 
 Mediatoris more solito tamquam praeterita narrantur, quae 
 futura prophetabantur; quoniam, quae uentura erant, iam in 
 praedestinatione et praescientia Dei uelut facta erant [quia 
 certa erant]. Inimici, inquit, mei dixerunt mala mihi: 
 Quando morietur et peribit nomen eius? Et si 
 ingrediebatur ut uideret, uana locutum est cor

 

 
 
 
 eius, congregauit iniquitatem ipsi. Egrediebatur 
 foras et loquebantur simul in unum. Aduersus me 
 susurrabant omnes inimici mei, aduersus me cogitabant 
 mala mihi. Verbum iniquum disposuerunt 
 aduersus me: Numquid qui dormit non adiciet ut 
 resurgat? Hic certe ita posita sunt uerba haec, ut nihil 
 aliud dixisse intellegatur, quam si diceret: \'Numquid qui 
 moritur, non adiciet ut reuiuescat?\' Superiora quippe demonstrant 
 mortem ipsius cogitasse et disposuisse inimicos eius. 
 et hoc actum esse per eum, qui ingrediebatur ut uideret, et 
 egrediebatur ut proderet. Cui autem hic non ocurrat ex discipulo 
 eius factus traditor ludas? Quia ergo facturi erant quod 
 moliebantur, id est occisuri erant eum, ostendens illos uana 
 malitia frustra occisuros resurrecturum, sic adiecit hunc uersum, 
 uelut diceret: \'Quid agitis uani? quod uestrum scelus erit, 
 meus somnus erit\': Numquid qui dormit non adiciet 
 ut resurgat? Et tamen eos tam magnum nefas non inpune 
 facturos consequentibus indicat uersibus dicens: Etenim 
 homo pacis meae, in quem speraui, qui edebat panes 
 meos, ampliauit super me calcaneum, hoc est conculcauit 
 me. Tu autem, inquit, Domine, miserere mei et 
 resuscita me, et reddam illis. Quis hoc iam neget, qui 
 Iudaeos post passionem resurrectionemque Christi de sedibus 
 suis bellica strage et excidio funditus eradicatos uidet? Occisus 
 enim ab eis resurrexit et reddidit eis interim temporariam 
 disciplinam, excepto quod non correctis seruat, quando uiuos

 

 
 
 
 et mortuos iudicabit. Nam Dominus ipse Iesus istum ipsum 
 traditorem suum per panem porrectum ostendens apostolis 
 hunc etiam uersum psalmi huius commemorauit et in se 
 dixit inpletum: Qui edebat panes meos, ampliauit super 
 me calcaneum. Quod autem ait: In quem speraui, non 
 congruit capiti, sed corpori. Neque enim nesciebat eum ipse 
 Saluator, de quo ante iam dixerat: Unus ex uobis diabolus 
 est. Sed solet in se membrorum suorum transferre personam 
 et sibi tribuere quod esset illorum, quia caput et corpus 
 unus est Christus; unde illud est in euangelio: Esuriui, et 
 dedistis mihi manducare, quod exponens ait: Quando 
 uni ex minimis meis fecistis, mihi fecistis. Se itaque 
 dixit sperasse, quod tunc sperauerant de Iuda discipuli eius, 
 quando est connumeratus apostolis. 
 
 Iudaei autem Christum. quem sperant, moriturum esse non 
 sperant. Ideo quem lex et prophetae adnuntiauerunt, nostrum 
 esse non putant, sed nescio quem suum, quem sibi alienum 
 a mortis passione confingunt. Ideo mirabili uanitate adque 
 caecitate uerba, quae posuimus, non mortem et resurrectionem, 
 sed somnum et euigilationem significasse contendunt. Sed 
 clamat eis etiam psalmus quintus decimus: Propter hoc 
 iucundatum est cor meum et exultauit lingua mea, 
 insuper et caro mea requiescet in spe; quoniam non 
 derelinques animam meam in inferno, nec dabis sanctum 
 tuum uidere corruptionem. Quis in ea spe diceret 
 requieuisse carnem suam, ut non derelicta anima sua in 
 inferno, sed cito ad eam redeunte reuiuesceret, ne corrumperetur, 
 sicut cadauera corrumpi solent, nisi qui die tertio

 

 
 
 
 resurrexit? Quod utique dicere non possunt de propheta et 
 rege Dauid. Clamat et sexagensimus septimus: Deus noster 
 Deus saluos faciendi, et Domini exitus mortis. Quid 
 apertius diceretur? Deus enim saluos faciendi Dominus est 
 Iesus, quod interpretatur saluator siue salutaris. Nam ratio 
 nominis huius haec reddita est, quando priusquam ex uirgine 
 nasceretur dictum est: Pariet filium, et uocabis nomen 
 eius Iesum. Ipse enim saluum faciet populum 
 suum a peccatis eorum. In quorum peccatorum remissionem 
 quoniam sanguis eius effusus est, non utique oportuit 
 eum de hac uita exitus alios habere quam mortis. Ideo cum 
 dictum esset: Deus noster Deus saluos faciendi, continuo 
 subiunctum est: Et Domini exitus mortis, ut ostenderetur 
 moriendo saluos esse facturus. Sed mirando dictum est: 
 Et Domini; tamquam diceretur: "Talis est ista uita mortalium, 
 ut nec ipse Dominus aliter ab illa exiret, nisi per 
 mortem."

CAPUT XVIIII. 
 De psalmo sexagensimo octauo, in quo Iudaeorum 
 infidelitas et pertinacia declaratur. 
 
 
 Sed ut Iudaei tam manifestis huius prophetiae testimoniis 
 etiam rebus ad effectum tam clarum certumque perductis 
 omnino non cedant, profecto in eis illud inpletur, quod in 
 eo psalmo, qui hunc sequitur, scriptum est. Cum enim et 
 illic ex persona Christi, quae ad eius passionem pertinent, 
 prophetice dicerentur, commemoratum est, quod in euangelio 
 patuit: Dederunt in escam meam fel et in siti mea 
 potum mihi dederunt acetum. Et uelut post tale conuiuium 
 epulasque sibi huiusce modi exhibitas mox intulit: Fiat

 

 
 
 
 mensa eorum coram ipsis in muscipulam et in retributionem 
 et in scandalum; obscurentur oculi eorum 
 ne uideant, et dorsum eorum semper incurua, et cetera, 
 quae non optando sunt dicta, sed optandi specie prophetando 
 praedicta. Quid ergo mirum, si haec manifesta non uident, 
 quorum oculi sunt obscurati, ne uideant? Quid mirum, si 
 caelestia non suspiciunt, qui ut in terrena sint proni, dorsum 
 eorum semper incuruum est? His enim uerbis translatis a 
 corpore uitia significantur animorum. Ista de psalmis, hoc 
 est de prophetia regis Dauid, satis dicta sint, ut aliquis 
 modus sit. Ignoscant autem qui haec legunt et cuncta illa 
 nouerunt, et de his, quae fortasse firmiora me praetermisisse 
 uel intellegunt uel existimant, non querantur.

CAPUT XX. 
 De regno ac merito Dauid et de filio ipsius Salomone 
 eaque prophetia, quae ad Christum pertinens inuenitur 
 uel in eis libris, qui scriptis ipsius copulantur, 
 uel in eis, quos ipsius esse non dubium est. 
 
 Regnauit ergo Dauid in terrena Hierusalem, filius caelestis 
 Hierusalem, diuino multum testimonio praedicatus, quia et 
 delicta eius tanta pietate superata sunt per saluberrimam 
 paenitendi humilitatem, ut prorsus inter eos sit, de quibus 
 ipse ait: Beati quorum remissae sunt iniquitates et 
 quorum tecta sunt peccata. Post hunc regnauit eidem 
 populo uniuerso Salomon filius eius, qui, ut supra dictum 
 est, patre suo uiuente coepit regnare. Hic bonis initiis malos

 

 

 

 
 
 
 exitus habuit. Quippe secundae res, quae sapientium animos 
 fatigant, magis huic obfuerunt, quam profuit ipsa sapientia. 
 etiam nunc et deinceps memorabilis, et tunc longe lateque 
 laudata. Prophetasse etiam ipse reperitur in suis libris, qui 
 tres recepti sunt in auctoritatem canonicam: Prouerbia, ecclesiastes 
 et canticum canticorum. Alii uero duo, quorum unus 
 sapientia, alter ecclesiasticus dicitur, propter eloquii nonnullam 
 similitudinem, ut Salomonis dicantur, obtinuit consuetudo; 
 non autem esse ipsius non dubitant doctiores; eos tamen in 
 auctoritatem maxime occidentalis antiquitus recepit ecclesia. 
 Quorum in uno, qui appellatur sapientia Salomonis, passio 
 Christi apertissime prophetatur. Inpii quippe interfectores 
 eius commemorantur dicentes: Circumueniamus iustum, 
 quoniam insuauis est nobis et contrarius est operibus 
 nostris et inproperat nobis peccata legis et infamatis 
 in nos peccata disciplinae nostrae. Promittit scientiam 
 Dei se habere et filium Dei se nominat. Factus 
 est nobis in traductionem cogitationum nostrarum. 
 Grauis est nobis etiam ad uidendum, quoniam dissimilis 
 est aliis uita illius et inmutatae uiae eius. Tamquam 
 nugaces aestimati sumus ab illo, et abstinet 
 se a uiis nostris quasi ab inmunditiis; praefert nouissima 
 iustorum et gloriatur patrem Deum se habere. 
 Videamus ergo si sermones illius ueri sunt. et tentemus 
 quae uentura sunt illi, et sciemus quae erunt 
 nouissima illius. Si enim est iustus filius Dei, suscipiet 
 illum et liberabit eum de manu contrariorum. 
 Contumelia et tormento interrogemus illum, ut

 

 
 
 
 sciamus reuerentiam illius et probemus patientiam 
 ipsius. Morte turpissima condemnemus illum; erit 
 enim ei respectus ex sermonibus illius. Haec cogitauerunt 
 et errauerunt; excaecauit enim illos malitia 
 ipsorum. In ecclesiastico autem fides gentium futura praedicitur 
 isto modo: Miserere nostri, dominator Deus 
 omnium, et inmitte timorem tuum super omnes gentes; 
 extolle manum tuam super gentes alienas et uideant 
 potentiam tuam. Sicut coram illis sanctificatus es 
 in nobis, ita coram nobis magnificeris in illis, et 
 agnoscant te secundum quod et nos agnouimus te, 
 quia non est Deus praeter te, Domine. Hanc optandi et 
 precandi specie prophetiam per legum Christum uidemus 
 inpletam. Sed aduersus contradictores non tanta firmitate 
 proferuntur, quae scripta non sunt in canone Iudaeorum. 
 
 
 In tribus uero illis, quos Salomonis esse constat et Iudaei 
 canonicos habent, ut ostendatur ad Christum et ecclesiam 
 pertinere quod in eis eius modi reperitur, operosa disputatio 
 necessaria est, quae nos ultra quam oportet, si nunc adhibetur, 
 extendit. Tamen quod in prouerbiis legitur, uiros inpios 
 dicere: Abscondamus in terra uirum iustum iniuste, 
 absorbeamus uero eum tamquam infernus uiuentem 
 et auferamus eius memoriam de terra, possessionem 
 eius pretiosam adprehendamus, non ita obscurum est, 
 ut de Christo et possessione eius ecclesia sine laboriosa 
 expositione non possit intellegi. Tale quippe aliquid etiam 
 Dominus ipse Iesus per euangelicam parabolam ostendit 
 dixisse malos colonos: Hic est heres, uenite, occidamus 
 eum, et nostra erit hereditas. Itemque illud in eodem 
 libro, quod iam ante perstrinximus, cum ageremus de sterili,

 

 
 
 
 quae peperit septem, non nisi de Christo et ecclesia, mox ut 
 fuerit, pronuntiatum consueuit intellegi ab eis, qui Christum 
 sapientiam Dei esse nouerunt: Sapientia aedificauit sibi 
 domum et subfulsit columnas septem; immolauit suas 
 uictimas, miscuit in cratere uinum suum et parauit 
 mensam suam. Misit seruos suos conuocans cum excellenti 
 praedicatione ad craterem dicens: Quis est insipiens? 
 Diuertat ad me. Et inopibus sensu dixit: Venite, 
 manducate de meis panibus et bibite uinum quod 
 miscui uobis. Hic certe agnoscimus Dei sapientiam, hoc 
 est Verbum Patri coaeternum, in utero uirginali domum sibi 
 aedificasse corpus humanum et huic, tamquam capiti membra, 
 ecclesiam subiunxisse, martyrum uictimas immolasse, mensam 
 in uino et panibus praeparasse, ubi apparet etiam sacerdotium 
 secundum ordinem Melchisedech, insipientes et inopes sensu 
 uocasse, quia, sicut dicit apostolus, infirma huius mundi 
 elegit, ut confunderet fortia. Quibus tamen infirmis quod 
 sequitur dicit: Derelinquite insipientiam, ut uiuatis, et 
 quaerite prudentiam, ut habeatis uitam. Participem 
 autem fieri mensae illius, ipsum est incipere habere uitam. 
 Nam et in alio libro, qui uocatur ecclesiastes, ubi ait: Non 
 est bonum homini, nisi quod manducabit et bibet, 
 quid credibilius dicere intellegitur, quam quod ad participationem 
 mensae huius pertinet, quam sacerdos ipse Mediator 
 testamenti noui exhibet secundum ordinem Melchisedech de 
 corpore et sanguine suo? Id enim sacrificium successit omnibus 
 illis sacrificiis ueteris testamenti, quae immolabantur in 
 umbra futuri; propter quod etiam uocem illam in psalmo 
 tricensimo et nono eiusdem Mediatoris per prophetiam

 

 
 
 
 loquentis agnoscimus: Sacrificium et oblationem noluisti, 
 corpus autem perfecisti mihi; quia pro illis omnibus 
 sacrificiis et oblationibus corpus eius offertur et participantibus 
 ministratur. Nam istum ecclesiasten in hac sententia 
 manducandi et bibendi, quam saepe repetit plurimumque 
 commendat, non sapere carnalis epulas uoluptatis, satis illud 
 ostendit, ubi ait: Melius est ire in domum luctus quam 
 ire in domum potus; et paulo post: Cor, inquit, sapientium 
 in domo luctus et cor insipientium in domo 
 epularum. Sed illud magis commemorandum existimo de 
 hoc libro, quod pertinet ad ciuitates duas, unam diaboli, 
 alteram Christi, et earum reges diabolum et Christum: Vae 
 tibi, terra, inquit, cuius rex adulescens, et principes 
 tui mane comedunt. Beata tu, terra, cuius rex tuus 
 filius ingenuorum, et principes tui in tempore comedunt, 
 in fortitudine, et non in confusione. Adulescentem 
 dixit diabolum propter stultitiam et superbiam et temeritatem 
 et petulantiam ceteraque uitia, quae huic aetati adsolent 
 abundare; Christum autem filium ingenuorum, sanctorum 
 scilicet patriarcharum, pertinentium ad liberam ciuitatem, ex 
 quibus est in carne progenitus. Principes illius ciuitatis mane 
 manducantes, id est ante horam congruam, quia non exspectant 
 opportunam, quae uera est, in futuro saeculo felicitatem, 
 festinanter beari huius saeculi celebritate cupientes; principes 
 autem ciuitatis Christi tempus non fallacis beatitudinis patienter 
 exspectant. Hoc ait: In fortitudine, et non in confusione, 
 quia non eos fallit spes, de qua dicit apostolus: 
 Spes autem non confundit; dicit et psalmus: Etenim 
 qui te exspectant, non confundentur. Iam uero canticum

 

 
 
 
 canticorum spiritalis quaedam sanctarum est uoluptas mentium 
 in coniugio illius regis et reginae ciuitatis, quod est Christus 
 et ecclesia. Sed haec uoluptas allegoricis tegminibus inuoluta 
 est, ut desideretur ardentius nudeturque iucundius, et appareat 
 sponsus, cui dicitur in eodem cantico: Aequitas dilexit 
 te, et sponsa, quae ibi audit: Caritas in deliciis tuis. 
 Tacita multa transimus cura huius operis terminandi.

CAPUT XXI. 
 De regibus post Salomonem siue in Iuda siue in 
 Israel. 
 
 
 Ceteri post Salomonem reges Hebraeorum uix inueniuntur 
 per aliqua aenigmata dictorum suorum- rerumue gestarum, 
 quod ad Christum et ecclesiam pertineat. prophetasse, siue 
 in Iuda siue in Israel. Sic enim appellatae sunt illius populi 
 partes, ex quo propter Salomonis offensam tempore filii eius 
 Roboam, qui patri successit in regnum, Deo uindicante diuisus 
 est. Proinde tribus decem, quas accepit Hieroboam, seruus 
 Salomonis, rex eis in Samaria constitutus, proprie uocabantur 
 Israel, quamuis hoc uniuersi illius populi nomen esset. Duabus 
 uero tribubus, Iudae scilicet et Beniamin, quae propter Dauid 
 ne penitus regnum stirpis eius fuisset eradicatum, remanserant 
 subiacentes ciuitati Hierusalem, Iudae nomen fuit, quia 
 ipsa erat tribus unde Dauid. Beniamin uero tribus altera ad 
 idem regnum, sicut dixi, pertinens erat, unde fuit Saul rex 
 ante Dauid. Sed simul istae duae tribus, ut dictum est, Iuda 
 uocabantur, et hoc nomine discernebantur. ab Israel, quod 
 appellabantur proprie decem tribus habentes suum regem. 
 Nam tribus Leui, quoniam sacerdotalis fuit, Dei, non regum 
 seruitio mancipata, tertia decima numerabatur. Ioseph quippe 
 unus ex duodecim filiis Israel, non unam, sicut ceteri

 

 
 
 
 singulas, sed duas tribus fecit, Ephraem et Manassen. Verum 
 tamen etiam tribus Leui ad regnum Hierosolymitanum pertinebat 
 magis, ubi erat Dei templum, cui seruiebat. Diuiso 
 igitur populo primus regnauit in Hierusalem Roboam, rex 
 Iuda, filius Salomonis, et in Samaria Hieroboam, rex Israel, 
 seruus Salomonis. Et cum uoluisset Roboam tamquam tyrannidem 
 diuisae illius partis bello persequi, prohibitus est 
 populus pugnare cum fratribus suis dicente Deo per prophetam 
 se hoc fecisse. Unde apparuit nullum in ea re uel regis 
 Israel uel populi fuisse peccatum, sed uoluntatem Dei uindicantis 
 inpletam. Qua cognita pars utraque inter se pacata 
 conquieuit; non enim religionis, sed regni fuerat facta diuisio.

CAPUT XXII. 
 De Hieroboam, qui inpietate idolatriae subditum 
 sibi populum profanauit, in quo tamen non destitit 
 Deus et prophetas inspirare et multos ab idolatriae 
 crimine custodire. 
 
 Verum rex Israel Hieroboam mente peruersa non credens 
 Deo, quem ueracem promisso sibi regno datoque probauerat, 
 timuit ne ueniendo ad templum Dei, quod erat in Hierusalem, 
 quo secundum diuinam legem sacrificandi causa uniuersae 
 illi genti ueniendum fuit, seduceretur ab eo populus et stirpi 
 Dauid tamquam regio semini redderetur, et instituit. idolatriam 
 n regno suo et populum Dei secum simulacrorum cultu 
 obstrictum nefanda inpietate decepit. Nec tamen omni modo 
 cessauit Deus non solum illum regem, uerum etiam successores 
 eius et inpietatis imitatores populumque ipsum arguere 
 per prophetas. Nam ibi exstiterunt et magni illi insignesque

 

 
 
 
 prophetae, qui etiam mirabilia multa fecerunt, Helias et Helisaeus 
 discipulus eius; ibi etiam dicenti Heliae: Domine, 
 prophetas tuos occiderunt, altaria tua suffoderunt, 
 et ego relictus sum solus, et quaerunt animam meam, 
 responsum est esse illic septem milia uirorum, qui non curuauerunt 
 genua ante Bahal.

CAPUT XXIII. 
 De uario utriusque regni Hebraeorum statu, donec 
 ambo populi in captiuitatem diuerso tempore ducerentur, 
 reuocato postea Iuda in regnum suum, quod 
 nouissime in Romanorum transiit potestatem. 
 
 Itemque in regno Iuda pertinente ad Hierusalem etiam 
 regum succedentium temporibus non defuerunt prophetae; 
 sicut Deo placebat eos mittere uel ad praenuntiandum, quod 
 opus erat, uel ad corripienda peccata praecipiendamque iustitiam. 
 Nam et illic, etsi longe minus quam in Israel, tamen 
 exstiterunt reges, qui suis inpietatibus Deum grauiter offenderent 
 et moderatis flagellis cum populo simili plecterentur. 
 Piorum sane regum merita ibi non parua laudantur; in Israel 
 autem reges alios magis, alios minus, omnes tamen reprobos 
 legimus. Utraque igitur pars, sicut iubebat diuina prouidentia 
 uel sinebat, uariis et erigebatur prosperitatibus et aduersitatibus 
 premebatur, et sic adfligebatur non solum externis, 
 uerum etiam inter se ciuilibus bellis, ut certis exsistentibus 
 causis misericordia Dei uel ira patesceret, donec eius indignatione 
 crescente uniuersa gens illa a Chaldaeis debellantibus 
 non solum subuerteretur in sedibus suis, sed etiam ex maxima

 

 
 
 
 sui parte transferretur in terras Assyriorum; prius illa pars, 
 quae uocabatur Israel in tribubus decem; postea uero etiam 
 ludas, euersa Hierusalem et templo illo nobilissimo; in 
 quibus terris per annos septuaginta captiuum egit otium. 
 Post quos inde dimissa templum, quod euersum fuerat, 
 instaurauit; et quamuis plurimi eius in alienigenarum degerent 
 terris, non habuit tamen deinceps duas regni partes et 
 duos diuersos in singulis partibus reges; sed in Hierusalem 
 princeps eorum erat unus, adque ad Dei templum, quod ibi 
 erat, omnes undique, ubicumque essent et undecumque possent, 
 per certa tempora ueniebant. Sed nec tunc eis hostes 
 ex aliis gentibus expugnatoresque defuerunt; nam etiam Romanorum 
 iam tributarios eos Christus inuenit. 
 
 CAPUT XXIIII. 
 
 De prophetis, qui uel aput Iudaeos postremi fuerunt, 
 uel quos circa tempus natiuitatis Christi euangelica 
 prodit historia. 
 
 Toto autem illo tempore, ex quo redierunt de Babylonia, 
 post Malachiam, Aggaeum et Zachariam, qui tunc prophetauerunt, 
 et Esdram non habuerunt prophetas usque ad Saluatoris 
 aduentum, nisi alium Zachariam patrem Iohannis et 
 Elisabeth eius uxorem, Christi natiuitate iam proxima, et eo 
 iam nato Simeonem senem et Annam uiduam iamque grandaeuam 
 et ipsum Iohannem nouissimum; qui iuuenis iam 
 iuuenem Christum non quidem futurum praedixit, sed tamen 
 incognitum prophetica cognitione monstrauit; propter quod 
 ipse Dominus ait: Lex et prophetae usque ad Iohannem. 
 Sed istorum quinque prophetatio ex euangelio nobis nota est. 
 ubi et ipsa uirgo mater Domini ante Iohannem prophetasse

 

 
 
 
 inuenitur. Sed hanc istorum prophetiam Iudaei reprobi non 
 accipiunt; acceperunt autem, qui ex eis innumerabiles euangelio 
 crediderunt. Tunc enim est uere Israel diuisus in duo 
 diuisione illa, quae per Samuelem prophetam Sauli regi est 
 inmutabilis praenuntiata. Malachiam uero, Aggaeum, Zachariam 
 et Esdram etiam Iudaei reprobi in auctoritatem canonicam 
 receptos nouissimos habent. Sunt enim et scripta eorum. 
 sicut aliorum, qui in magna multitudine prophetarum perpauci 
 ea scripserunt, quae auctoritatem canonis obtinerent. 
 De quorum praedictis, quae ad Christum ecclesiamque eius 
 pertinent, nonnulla mihi in hoc opere uideo esse ponenda; 
 quod commodius fiet adiuuante Domino sequenti libro, ne 
 hunc tam prolixum ulterius oneremus.

De his, quae usque ad tempora Saluatoris decem et 
 septem uoluminibus disputata sunt. 
 
 De ciuitatum duarum, quarum Dei una, saeculi huius est 
 altera, in qua est, quantum ad hominum genus pertinet, 
 etiam ista peregrina, exortu et procursu et debitis finibus me 
 scripturum esse promisi, cum prius inimicos ciuitatis Dei, 
 qui conditori eius Christo deos suos praeferunt et liuore sibi

 
 
 
 perniciosissimo atrociter inuident Christianis, quantum me 
 adiuuaret eius gratia, refellissem, quod uoluminibus decem 
 prioribus feci. De hac uero mea, quam modo commemoraui, 
 tripertita promissione decimum sequentibus quattuor libris 
 ambarum est digestus exortus, deinde procursus ab homine 
 primo usque ad diluuium libro uno, qui est huius operis 
 quintus decimus, adque inde usque ad Abraham rursus ambae, 
 sicut in temporibus, ita et in nostris litteris cucurrerunt. 
 Sed a patre Abraham usque ad regum tempus Israelitarum, 
 ubi sextum decimum uolumen absoluimus, et inde usque ad 
 ipsius in carne Saluatoris aduentum, quo usque septimus 
 decimus liber tenditur, sola uidetur in meo stilo cucurrisse 
 Dei ciuitas; cum in hoc saeculo non sola cucurrerit, sed 
 ambae utique in genere humano, sicut ab initio, simul suo 
 procursu tempora uariauerint. Verum hoc ideo feci, ut prius, 
 ex quo apertiores Dei promissiones esse coeperunt, usque ad 
 eius ex uirgine natiuitatem, in quo fuerant quae primo promittebantur 
 inplenda, sine interpellatione a contrario alterius 
 ciuitatis ista, quae Dei est, procurrens distinctius appareret; 
 quamuis usque ad reuelationem testamenti noui non in lumine, 
 sed in umbra cucurrerit. Nunc ergo, quod intermiseram, uideo 
 esse faciendum, ut ex Abrahae temporibus quo modo etiam 
 illa cucurrerit, quantum satis uidetur, adtingam, ut ambae 
 inter se possint consideratione legentium conparari.

CAPUT II. 
 De terrenae ciuitatis regibus adque temporibus, quibus 
 ab exortu Abrahae sanctorum tempora subputata 
 conueniunt. 
 
 Societas igitur usquequaque mortalium diffusa per terras 
 et in locorum quantislibet diuersitatibus unius tamen eius- 
 ..

 
 
 
 demque naturae quadam communione deuincta utilitates et 
 cupiditates suas quibusque sectantibus, dum id quod adpetitur 
 aut nemini aut non omnibus sufficit, quia non est id 
 ipsum, aduersus se ipsam plerumque diuiditur, et pars partem, 
 quae praeualet, obprimit. Victrici enim uicta subcumbit, dominationi 
 scilicet uel etiam libertati qualemcumque pacem praeferens 
 ac salutem, ita ut magnae fuerint admirationi, qui 
 perire quam seruire maluerunt. Nam in omnibus fere gentibus 
 quodam modo uox naturae ista personuit, ut subiugari uictoribus 
 mallent, quibus contigit uinci, quam bellica omnifariam 
 uastatione deleri. Hinc factum est, ut non sine Dei prouidentia, 
 in cuius potestate est, ut quisque bello aut subiugetur 
 aut subiuget, quidam essent regnis praediti, quidam regnantibus 
 subditi. Sed inter plurima regna terrarum, in quae 
 terrenae utilitatis uel cupiditatis est diuisa societas (quam 
 ciuitatem mundi huius uniuersali uocabulo nuncupamus), duo 
 regna cernimus longe ceteris prouenisse clariora, Assyriorum 
 primum, deinde Romanorum, ut temporibus, ita locis inter se 
 ordinata adque distincta. Nam quo modo illud prius, hoc 
 posterius: eo modo illud in Oriente, hoc in Occidente surrexit; 
 denique in illius fine huius initium confestim fuit. Regna 
 cetera ceterosque reges uelut adpendices istorum dixerim. 
 
 Ninus ergo iam secundus rex erat Assyriorum, qui patri 
 suo Belo successerat, regni illius primo regi, quando in terra 
 Chaldaeorum natus est Abraham. Erat etiam tempore illo 
 regnum Sicyoniorum admodum paruum, a quo ille undecumque 
 doctissimus Marcus Varro scribens de gente populi 
 Romani, uelut antiquo tempore. exorsus est. Ab his enim 
 Sicyoniorum regibus ad Athenienses peruenit, a quibus ad 
 Latinos, inde Romanos. Sed ante conditam Romam in

 
 
 
 conparatione regni Assyriorum perexigua ista memorantur; quamuis 
 Athenienses in Graecia plurimum claruisse fateatur etiam 
 Sallustius Romanus historicus; plus tamen fama quam re 
 ipsa. Nam loquens de illis: \'Atheniensium, inquit, res gestae, 
 sicuti ego existimo, satis amplae magnificaeque fuere; uerum 
 aliquanto minores tamen, quam fama feruntur. Sed quia 
 prouenere ibi scriptorum magna ingenia, per terrarum orbem 
 Atheniensium facta pro maximis celebrantur. Ita eorum qui 
 fecere uirtus tanta habetur, quantum eam uerbis potuere 
 extollere praeclara ingenia.\' Accedit huic ciuitati non parua 
 etiam ex litteris et philosophis gloria, quod ibi potissimum 
 talia studia uiguerunt. Nam quantum adtinet ad imperium, 
 nullum maius primis temporibus quam Assyriorum fuit, nec 
 tam longe lateque diffusum, quippe ubi Ninus rex, Beli filius, 
 uniuersam Asiam, quae totius orbis ad numerum partium 
 tertia dicitur, ad magnitudinem uero dimidia reperitur, usque 
 ad Libyae fines subegisse traditur. Solis quippe Indis in 
 partibus Orientis non dominabatur, quos tamen eo defuncto 
 Samiramis uxor eius est adgressa bellando. Ita factum est, 
 ut, quicumque in illis terris populi siue reges erant, Assyriorum 
 regno dicionique parerent et quidquid imperaretur 
 efficerent. Abraham igitur in eo regno aput Chaldaeos Nini 
 temporibus natus est. Sed quoniam res Graecae multo sunt 
 nobis quam Assyriae notiores, et per Graecos ad Latinos ac 
 deinde ad Romanos, qui etiam ipsi Latini sunt, temporum 
 seriem deduxerunt qui gentem populi Romani in originis eius 
 antiquitate rimati sunt: ob hoc debemus, ubi opus est, Assyrios 
 memorare reges, ut appareat quem ad modum Babylonia, 
 quasi prima Roma, cum peregrina in hoc mundo Dei ciuitate 
 procurrat; res autem, quas propter conparationem ciuitatis 
 utriusque, terrenae scilicet et caelestis, huic operi oportet

 

 
 
 
 inserere, magis ex Graecis et Latinis, ubi et ipsa Roma quasi 
 secunda Babylonia est, debemus adsumere. 
 
 Quando ergo natus est Abraham, secundi reges erant aput 
 Assyrios Ninus, aput Sicyonios Europa; primi autem illic 
 Belus, hic Aegialeus fuerunt. Cum uero egresso Abraham de 
 Babylonia promisit ei Deus ex illo magnam gentem futuram 
 et in eius semine omnium gentium benedictionem. Assyrii 
 quartum regem habebant, Sicyonii quintum; aput illos enim 
 regnabat filius Nini post matrem Samiramidem: quae ab illo 
 interfecta perhibetur, ausa filium mater incestare concubitu. 
 Hanc putant nonnulli condidisse Babylonem, quam quidem 
 potuit instaurare. Quando autem uel quo modo condita fuerit, 
 in sexto decimo libro diximus. Filium porro Nini et Samiramidis, 
 qui matri successit in regnum, quidam etiam ipsum 
 Ninum, quidam uero deriuato a patre uocabulo Ninyan uocant. 
 Sicyoniorum autem regnum tunc tenebat TelIioD . Quo regnante 
 usque adeo ibi mitia et laeta tempora fuerunt, ut eum defunctum 
 uelut deum colerent sacrificando et ludos celebrando, 
 quos ei primitus institutos ferunt.

CAPUT III. 
 Quibus regnantibus aput Assyrios adque Sicyonios 
 Abrahae centenario Isaac de promissione sit natus, 
 uel ipsi Isaac sexagenario Esau et Iacob gemini de 
 Rebecca sint editi. 
 
 Huius temporibus etiam Isaac ex promissione Dei natus 
 est centenario patri filius Abrahae de Sarra coniuge, quae 
 sterilis et anus iam spem prolis amiserat. Tunc et Assyriis 
 quintus erat rex Arrius. Ipsi uero Isaac sexagenario nati 
 sunt gemini, Esau et Iacob, quos ei Rebecca uxor peperit.

 

 
 
 
 auo eorum Abraham adhuc uiuente et centum sexaginta 
 aetatis annos agente, qui expletis centum septuaginta quinque 
 defunctus est, regnantibus aput Assyrios Xerse illo antiquiore, 
 qui etiam Baleus uocabatur, et aput Sicyonios Thuriaco, 
 quem quidam Thurimachum scribunt, septimis regibus. 
 Regnum autem Argiuorum simul cum Abrahae nepotibus 
 ortum est, ubi primus regnauit Inachus. Sane, quod praetereundum 
 non fuit, etiam aput sepulcrum septimi sui regis 
 Thuriaci sacrificare Sicyonios solere Varro refert. Regnantibus 
 porro octauis regibus, Armamitre Assyriorum, Sicyoniorum 
 Leucippo et primo Argiuorum Inacho Deus locutus est ad 
 Isaac adque ipsi quoque eadem, quae patri eius, duo illa 
 promisit, semini scilicet eius terram Chanaan et in eius 
 semine benedictionem cunctarum gentium. Haec ipsa promissa 
 sunt etiam filio eius, nepoti Abrahae, qui est appellatus primo 
 Iacob, post Israel, cum iam Belocus rex nonus Assyriae et 
 Phoroneus Inachi filius secundus regnaret Argiuis, Leucippo 
 adhuc aput Sicyonios permanente. His temporibus Graecia 
 sub Phoroneo Argolico rege legum et iudiciorum quibusdam 
 clarior facta est institutis. Phegous tamen frater huius Phoronei 
 iunior cum esset mortuus, ad eius sepulcrum templum 
 est constitutum, in quo coleretur ut Deus et ei boues immolarentur. 
 Credo honore tanto ideo dignum putarunt, quia in 
 regni sui parte (pater quippe loca ambobus distribuerat, in 
 quibus eo uiuente regnarent) iste sacella constituerat ad 
 colendos deos et docuerat obseruari tempora per menses 
 adque annos, quid eorum quatenus metirentur adque numerarent. 
 Haec in eo noua mirantes rudes adhuc homines morte 
 obita deum esse factum siue opinati sunt siue uoluerunt. 
 Nam et Io filia Inachi fuisse perhibetur, quae postea Isis 
 appellata ut magna dea culta est in Aegypto; quamuis alii

 
 
 
 scribant eam ex Aethiopia in Aegyptum uenisse reginam, et 
 quod late iusteque imperauerit eisque multa commoda et 
 litteras instituerit, hunc honorem illi habitum esse diuinum. 
 postea quam ibi mortua est, et tantum honorem, ut capitali 
 crimine reus fieret, si quis eam fuisse hominem diceret.

CAPUT IIII. 
 De temporibus Iacob et filii eius Ioseph. 
 
 Regnantibus Assyriorum decimo rege Baleo et Sicyoniorum 
 nono Messapo, qui etiam Cephisos a quibusdam traditur (si 
 tamen duorum nominum homo unus fuit ac non potius alterum 
 pro altero putauerunt fuisse hominem, qui in suis posuerunt 
 scriptis alterum nomen), cum rex Argiuorum tertius 
 Apis esset, mortuus est Isaac annorum centum octoginta et 
 reliquit geminos suos annorum centum et uiginti; quorum 
 minor Iacob pertinens ad ciuitatem Dei, de qua scribimus, 
 maiore utique reprobato, habebat duodecim filios, quorum 
 illam, qui uocabatur Ioseph, mercatoribus in Aegyptum transeuntibus 
 fratres adhuc Isaac auo eorum uiuente uendiderant. 
 Stetit autem ante Pharaonem Ioseph, quando ex humilitate, 
 quam pertulit, sublimatus est, cum triginta esset annorum; 
 quoniam somnia regis diuine interpretatus praenuntiauit septem 
 ubertatis annos futuros, quorum abundantiam praepollentem 
 consequentes alii septem steriles fuerant consumturi, et ob 
 hoc eum rex praefecerat Aegypto de carcere liberatum, quo 
 eum coniecerat integritas castitatis, quam fortiter seruans 
 male amanti dominae et male credulo domino mentiturae 
 ueste etiam derelicta de manibus adtrahentis aufugiens non 
 consensit ad stuprum. Secundo autem anno septem annorum 
 no

 
 
 
 sterilium Iacob in Aegyptum cum suis omnibus uenit ad 
 filium, agens annos centum et triginta, sicut interroganti 
 regi ipse respondit, cum Ioseph ageret triginta et nouem, ad 
 triginta scilicet, quos agebat, quando a rege honoratus est, 
 additis septem ubertatis et duobus famis.

CAPUT V. 
 De Api rege Argiuorum, quem Aegyptii Serapim 
 nominatum diuino honore coluerunt. 
 
 His temporibus rex Argiuorum Apis nauibus transuectus 
 in Aegyptum, cum ibi mortuus fuisset, factus est Serapis 
 omnium maximus Aegyptiorum deus. Nominis autem huius, 
 quur non Apis etiam post mortem, sed Serapis appellatus 
 sit, facillimam rationem Varro reddidit. Quia enim arca, in 
 qua mortuus ponitur, quod omnes iam sarcophagum uocant, 
 aopds dicitur Graece, et ibi eum uenerari sepultum coeperant, 
 priusquam templum eius esset exstructum: uelut soros et 
 Apis Sorapis primo, deinde una littera, ut fieri adsolet, commutata 
 Serapis dictus est. Et constitutum est etiam de illo, 
 ut, quisquis eum hominem fuisse dixisset, capitalem penderet 
 poenam. Et quoniam fere in omnibus templis, ubi colebantur 
 Isis et Serapis, erat etiam simulacrum, quod digito labiis 
 inpresso admonere uideretur, ut silentium fieret: hoc significare 
 idem Varro existimat, ut homines eos fuisse taceretur. 
 Ille autem bos, quem mirabili uanitate decepta Aegyptus in 
 eius honorem deliciis afluentibus alebat, quoniam eum sine 
 sarcophago uiuum uenerabantur, Apis, non Serapis uocabatur. 
 Quo boue mortuo quoniam quaerebatur et reperiebatur uitulus 
 coloris eiusdem, hoc est albis quibusdam maculis similiter 
 insignitus, mirum quiddam et diuinitus sibi procuratum esse

 

 

 

 
 
 
 credebant. Non enim magnum erat daemonibus ad eos decipiendos 
 phantasiam talis tauri, quam sola cerneret, ostentare 
 uaccae concipienti adque praegnanti, unde libido matris adtraheret, 
 quod in eius fetu iam corporaliter appareret; sicut 
 Iacob de uirgis uariatis, ut oues et caprae uariae nascerentur, 
 effecit. Quod enim homines coloribus et corporibus ueris, hoc 
 daemones figuris fictis facillime possunt animalibus concipientibus 
 exhibere.

CAPUT VI. 
 Quo regnante aput Argiuos quoue aput Assyrios 
 Iacob in Aegypto sit mortuus. 
 
 Apis ergo rex, non Aegyptiorum, sed Argiuorum, mortuus 
 est in Aegypto. Huic filius Argus successit in regnum, ex 
 cuius nomine et Argi et ex hoc Argiui appellati sunt; superioribus 
 autem regibus nondum uel locus uel gens habebat 
 hoc nomen. Hoc regnante aput Argiuos et aput Sicyonios 
 Erato, aput Assyrios uero adhuc manente Baleo mortuus est 
 Iacob in Aegypto annorum centum quadraginta septem, cum 
 moriturus filios suos et nepotes ex Ioseph benedixisset Christumque 
 apertissime prophetasset, dicens in benedictione 
 Iudae: Non deficiet princeps ex Iuda et dux de femoribus 
 eius, donec ueniant quae reposita sunt ei; et 
 ipse exspectatio gentium. Regnante Argo suis coepit uti 
 frugibus Graecia et habere segetes in agricultura, delatis 
 aliunde seminibus. Argus quoque post obitum deus haberi 
 coepit, templo et sacrificiis honoratus. Qui honor eo regnante 
 ante illum delatus est homini priuato et fulminato cuidam 
 Homogyro, eo quod primus ad aratrum boues iunxerit.

CAPUT VII. 
 Quorum regum tempore Ioseph in Aegypto defunctus 
 sit. 
 
 Regnantibus Assyriorum duodecimo Mamytho et undecimo 
 Sicyoniorum Plemmeo et Argis adhuc manente Argo mortuus 
 est Ioseph in Aegypto annorum centum decem. Post cuius 
 mortem populus Dei mirabiliter crescens mansit in Aegypto 
 centum quadraginta quinque annos, tranquille prius, donec 
 morerentur quibus Ioseph notus fuit; deinde quia inuidebatur 
 incrementis eius erantque suspecta, quo usque inde liberaretur, 
 persecutionibus (inter quas tamen diuinitus fecundata multiplicatione 
 crescebat) et laboribus premebatur intolerabilis 
 seruitutis. In Assyria uero et Graecia per idem tempus regna 
 eadem permanebant.

CAPUT VIII. 
 Quorum regum aetate Moyses natus sit, et quorum 
 deorum eisdem temporibus sit orta religio. 
 
 Cum ergo regnaret Assyriis quartus decimus Saphrus et 
 Sicyoniis duodecimus Orthopolis et Criasus quintus Argiuis, 
 natus est in Aegypto Moyses, per quem populus Dei de seruitute 
 Aegyptia liberatus est, in qua eum ad desiderandum 
 sui Creatoris auxilium sic exerceri oportebat. Regnantibus 
 memoratis regibus fuisse a quibusdam creditur Prometheus, 
 quem propterea ferunt de luto formasse homines, quia optimus 
 sapientiae doctor fuisse perhibetur; nec tamen ostenditur, 
 qui eius temporibus fuerint sapientes. Frater eius 
 Atlans magnus fuisse astrologus dicitur; unde occasionem 
 fabula inuenit, ut eum caelum portare confingeret; quamuis

 

 
 
 
 mons eius nomine nuncupetur, cuius altitudine potius caeli 
 portatio in opinionem uulgi uenisse uideatur. Multa quoque 
 alia ex illis in Graecia temporibus confingi fabulosa coeperunt; 
 sed usque ad Cecropem regem Atheniensium, quo regnante 
 eadem ciuitas etiam tale nomen accepit, et quo regnante 
 Deus per Moysen eduxit ex Aegypto populum suum, relati 
 sunt in deorum numerum aliquot mortui caeca et uana consuetudine 
 ac superstitione Graecorum. In quibus Criasi regis 
 coniux Melantomice et Phorbas filius eorum, qui post patrem 
 rex Argiuorum sextus fuit, et septimi regis Triopae filius 
 Iasus et rex nonus Sthenelas siue Stheneleus siue Sthenelus, 
 uarie quippe in diuersis auctoribus inuenitur. His temporibus 
 etiam Mercurius fuisse perhibetur, nepos Atlantis ex Maia 
 filia, quod uulgatiores etiam litterae personant. Multarum 
 autem artium peritus claruit, quas et hominibus tradidit; quo 
 merito eum post mortem deum esse uoluerunt siue etiam 
 crediderunt. Posterior fuisse Hercules dicitur, ad ea tamen 
 tempora pertinens Argiuorum; quamuis nonnulli eum Mercurio 
 praeferant tempore; quos falli existimo. Sed quolibet 
 tempore nati sint, constat inter historicos graues, qui haec 
 antiqua litteris mandauerunt, ambos homines fuisse, et quod 
 mortalibus ad istam uitam commodius ducendam beneficia 
 multa contulerint, honores ab eis meruisse diuinos. Minerua 
 uero longe his antiquior; nam temporibus Ogygi ad lacum, 
 qui Tritonis dicitur, uirginali apparuisse fertur aetate, unde 
 et Tritonia nuncupata est; multorum sane operum inuentrix 
 et tanto procliuius dea credita, quanto minus origo eius 
 innotuit. Quod enim de capite Iouis nata canitur, poetis et 
 fabulis, non historiae rebusque gestis est adplicandum. Quamquam 
 Ogygus ipse quando fuerit, cuius temporibus etiam

 
 
 
 diluuium magnum factum est, non illud maximum, in quo 
 nulli homines euaserunt, nisi qui in arca esse potuerunt, 
 quod gentium nec Graeca nec Latina nouit historia, sed 
 tamen maius quam postea tempore Deucalionis fuit, inter 
 scriptores historiae non conuenit. Nam Varro inde exorsus 
 est librum, cuius mentionem superius feci, et nihil sibi, ex 
 quo perueniat ad res Romanas, proponit antiquius quam Ogygi 
 diluuium, hoc est Ogygi factum temporibus. Nostri autem 
 qui chronica scripserunt, prius Eusebius, post Hieronymus, 
 qui utique praecedentes aliquos historicos in hac opinione 
 seeuti sunt, post annos amplius quam trecentos iam secundo 
 Argiuorum Phoroneo rege regnante Ogygi diluuium fuisse 
 commemorant. Sed quolibet tempore fuerit, iam tamen Minerua 
 tamquam dea colebatur regnante Atheniensibus Cecrope, sub 
 quo rege etiam ipsam uel instauratam ferunt uel conditam 
 ciuitatem.

CAPUT VIIII. 
 Quando Atheniensium sit ciuitas condita, et quam 
 causam nominis eius Varro perhibeat. 
 
 Nam ut Athenae uocarentur, quod certe nomen a Minerua 
 est, quae Graece \' Adijva dicitur, hanc causam Varro indicat. 
 Cum apparuisset illic repeute oliuae arbor et alio loco aqua 
 erupisset, regem prodigia ista mouerunt, et misit ad Apollinem 
 Delphicum sciscitatum quid intellegendum esset quidue 
 faciendum. Ille respondit, quod olea Mineruam significaret, 
 unda Neptunum, et quod esset in ciuium potestate, ex cuius 
 potius nomine duorum deorum, quorum illa signa essent, 
 ciuitas uocaretur. Isto Cecrops oraculo accepto ciues omnes 
 utriusque sexus (mos enim tunc in eisdem locis erat,\' ut 
 etiam feminae publicis consultationibus interessent) ad

 
 
 
 ferendum suffragium conuocauit. Consulta igitur multitudine mares 
 pro Neptuno, feminae pro Minerua tulere sententias, et quia 
 una plus inuenta est feminarum, Minerua uicit. Tunc Neptunus 
 iratus marinis fluctibus exaestuantibus terras Atheniensium 
 populatus est; quoniam spargere latius quaslibet aquas 
 difficile daemonibus non est. Cuius ut iracundia placaretur, 
 triplici supplicio dicit idem auctor ab Atheniensibus adfectas 
 esse mulieres, ut nulla ulterius ferrent suffragia, ut nullus 
 nascentium maternum nomen acciperet, ut ne quis eas Athenaeas 
 uocaret. Ita illa ciuitas, mater aut nutrix liberalium 
 doctrinarum et tot tantorumque philosophorum, qua nihil 
 habuit Graecia clarius adque nobilius, ludificantibus daemonibus 
 de lite deorum suorum, maris et feminae, et de uictoria 
 per feminas feminae Athenas nomen accepit, et a uicto 
 laesa ipsam uictricis uictoriam punire conpulsa est, plus 
 aquas Neptuni quam Mineruae arma formidans. Nam in mulieribus, 
 quae sic punitae sunt, et Minerua quae uicerat uicta 
 est; nec adfuit suffragatricibus suis, ut suffragiorum deinceps 
 perdita potestate et alienatis filiis a nominibus matrum Atbenaeas 
 saltem uocari liceret et eius deae mereri uocabulum, 
 quam uiri dei uictricem fecerant ferendo suffragium. Quae et 
 quanta hinc dici possent, nisi sermo ad alia properaret!

CAPUT X. 
 Quid Varro tradat de nuncupatione Areopagi et de 
 diluuio Deucalionls . 
 
 
 Et tamen Marcus Varro non uult fabulosis aduersus 
 deos fidem adhibere figmentis, ne de maiestatis eorum dignitate 
 indignum aliquid sentiat. Et ideo nec Areon pagon, 
 ubi cum Atheniensibus Paulus apostolus disputauit, ex quo

 

 
 
 
 loco Areopagitae appellati sunt curiales urbis eiusdem, uult 
 inde accepisse nomen, quod Mars, qui Graece Ἄρης dicitur, 
 cum homicidii crimine reus fieret, iudicantibus duodecim dis 
 in eo pago sex sententiis absolutus est (quia ubi paris numeri 
 sententiae fuissent, praeponi absolutio damnationi solebat); 
 sed contra istam, quae multo amplius est celebrata, opinionem 
 aliam quandam de obscurarum notitia litterarum causam 
 nominis huius conatur adstruere, ne Areon pagon Athenienses 
 de nomine Martis et pagi quasi Martis pagum nominasse 
 credantur, in iniuriam uidelicet numinum, a quibus litigia 
 uel iudicia existimat aliena; non minus hoc, quod de Marte 
 dicitur, falsum esse adseuerans, quam illud quod de tribus 
 deabus, Iunone scilicet et Minerua et Venere, quae pro malo 
 aureo adipiscendo aput iudicem Paridem de pulchritudinis 
 excellentia certasse narrantur et ad placandos ludis deos, qui 
 delectantur seu ueris seu falsis istis criminibus suis, inter 
 theatricos plausus cantantur adque saltantur. Haec Varro non 
 credit, ne deorum naturae seu moribus credat incongrua; et 
 tamen non fabulosam, sed historicam rationem de Athenarum 
 uocabulo reddens tantam Neptuni et Mineruae litem suis 
 litteris inserit, de cuius nomine potius illa ciuitas uocaretur, 
 ut, cum prodigiorum ostentatione contenderent, inter eos iudicare 
 nec Apollo consultus auderet, sed deorum iurgium finiendum, 
 sicut memoratarum trium dearum ad Paridem Iuppiter, 
 ita et iste ad homines mitteret, ubi uinceret Minerua suffragiis 
 et in poena suarum suffragatricium uinceretur, quae in aduersariis 
 suis uiris obtinere Athenas potuit, et amicas suas 
 feminas Athenaeas habere non potuit. His temporibus, ut 
 Varro scribit, regnante Atheniensibus Cranao, successore Cecropis, 
 ut autem nostri Eusebius et Hieronymus, adhuc eodem 
 Cecrope permanente, diluuium fuit, quod appellatum est 
 Deucalionis, eo quod ipse regnabat in earum terrarum

 
 
 
 partibus, ubi maxime factum est. Hoc autem diluuium nequaquam 
 ad Aegyptum adque ad eius uicina peruenit.

CAPUT XI. 
 Quo tempore Moyses populum Dei ex Aegypto eduxerit, 
 et Iesus Naue, qui eidem successit, quorum 
 regum aetate sit mortuus. 
 
 Eduxit ergo Moyses ex Aegypto populum Dei nouissimo 
 tempore Cecropis Atheniensium regis, cum aput Assyrios 
 regnaret Ascatades, aput Sicyonios Marathus, aput Argiuos 
 Triopas. Educto autem populo in monte Sina diuinitus acceptam 
 tradidit legem, quod uetus dicitur testamentum, quia 
 promissiones terrenas habet, et per Iesum Christum futurum 
 fuerat testamentum nouum, quo regnum caelorum promitteretur. 
 Hunc enim ordinem seruari oportebat, sicut in uno 
 quoque homine, qui in Deum proficit, id agitur, quod ait 
 apostolus, ut non sit prius quod spiritale est; sed quod 
 animale, postea spiritale; quoniam sicut dicit et uerum 
 est, primus homo de terra, terrenus; secundus homo 
 de caelo. Rexit autem populum Moyses per annos quadraginta 
 in deserto et mortuus est annorum centum et uiginti, 
 cum Christum etiam ipse prophetasset per figuras obseruationum 
 carnalium in tabernaculo et sacerdotio et sacrificiis 
 aliisque mysticis plurimisque mandatis. Moysi successit Iesus 
 Naue et in terra promissionis introductum populum conlocauit 
 ex auctoritate diuina debellatis gentibus, a quibus 
 eadem loca tenebantur. Qui cum populum rexisset post 
 mortem Moysi uiginti et septem annos, etiam ipse defunctus

 

 
 
 
 est regnante aput Assyrios octauo decimo Amynta, aput 
 Sicyonios sexto decimo Corace, aput Argiuos decimo Danao, 
 aput Athenienses quarto Erichthonio.\'

CAPUT XII. 
 De sacris falsorum deorum, quae reges Graeciae illis 
 temporibus instituerunt, quae ab exitu Israel ex 
 Aegypto usque ad Iesu Naue obitum dinumerantur. 
 
 Per haec tempora, id est ab exitu Israel ex Aegypto usque 
 ad mortem Iesu Naue, per quem populus idem terram promissionis 
 accepit, sacra sunt instituta dis falsis a regibus 
 Graeciae, quae memoriam diluuii et ab eo liberationis hominum 
 uitaeque tunc aerumnosae modo ad alta, modo ad plana 
 migrantium sollemni celebritate reuocarunt. Nam et Lupercorum 
 per sacram uiam adscensum adque descensum sic interpretantur, 
 ut ab eis significari dicant homines, qui propter 
 aquae inundationem summa montium petiuerunt et rursus 
 eadem residente ad ima redierunt. His temporibus Dionysum, 
 qui etiam Liber pater dictus est et post mortem deus habitus, 
 uitem ferunt ostendisse in Attica terra hospiti suo. Tunc 
 Apollini Delphico instituti sunt ludi musici, ut placaretur 
 ira eius, qua putabant adflictas esse sterilitate Graeciae 
 regiones, quia non defenderint templum eius, quod rex Danaus, 
 cum easdem terras bello inuasisset, incendit. Hos autem 
 ludos ut instituerent, oraculo sunt eius admoniti. In Attica 
 uero rex Erichthonius ei ludos primus instituit, nec ei tantum. 
 sed etiam Mineruae, ubi praemium uictoribus oleum 
 ponebatur, quod eius fructus inuentricem Mineruam, sicut 
 uini Liberum tradunt. Per eos annos a rege Xantho

 
 
 
 Cretensium, cuius aput alios aliud nomen inuenimus, rapta perhibetur 
 Europa, et inde geniti Rhadamanthus, Sarpedon et Minos. 
 quos magis ex eadem muliere filios Iouis esse uulgatum est. 
 Sed talium deorum cultores illud, quod de rege Cretensium 
 diximus, historicae ueritati, hoc autem, quod de Ioue poetae 
 cantant, theatra concrepant, populi celebrant, uanitati deputant 
 fabularum, ut esset unde ludi fierent placandis numinibus 
 etiam falsis eorum criminibus. His temporibus Hercules 
 in Syria clarus habebatur; sed nimirum alius, non ille, de 
 quo supra. locuti sumus. Secretiore quippe historia plures 
 fuisse dicuntur et Liberi patres et Hercules. Hunc sane Herculem, 
 cuius ingentia duodecim facta numerant, inter quae 
 Antaei Afri necem non commemorant, quod ea res ad alterum 
 Herculem pertinet, in Oeta monte a se ipso incensum produnt 
 suis litteris, cum ea uirtute, qua multa subegerat, morbum 
 tamen, quo languebat, sustinere non posset. Illo tempore uel 
 rex uel potius tyrannus Busiris suis dis suos hospites immolabat, 
 quem filium perhibent fuisse Neptuni ex matre Libya, 
 filia Epaphi. Verum non credatur hoc stuprum perpetrasse 
 Neptunus, ne di accusentur; sed poetis et theatris ista tribuantur, 
 ut sit unde placentur. Erichthonii regis Atheniensium, 
 cuius nouissimis annis Iesus Naue mortuus reperitur, 
 Vulcanus et Minerua parentes fuisse dicuntur. Sed quoniam 
 Mineruam uirginem uolunt, in amborum contentione Vulcanum 
 commotum effudisse aiunt semen in terram adque inde homini 
 nato ob eam causam tale inditum nomen. Graeca enim lingua 
 ερις contentio, Xł}-rov terra est, ex quibus duobus conpositum 
 uocabulum est Erichthonius. Verum, quod fatendum est, refellunt 
 et a suis dis repellunt ista doctiores, qui hanc opinionem

 
 
 
 fabulosam hinc exortam ferunt, quia in templo Vulcani et 
 Mineruae, quod ambo unum habebant Athenis, expositus 
 inuentus est puer dracone inuolutus, qui eum significauit 
 magnum futurum, et propter commune templum, cum essent 
 parentes eius ignoti, Vulcani et Mineruae dictum esse filium. 
 Nominis tamen eius originem fabula illa potius quam ista 
 designat historia. Sed quid ad nos? Hoc in ueracibus libris 
 homines instruat religiosos, illud in fallacibus ludis daemones 
 delectet inpuros; quos tamen illi religiosi tamquam deos 
 colunt, et cum de illis haec negant, ab omni eos crimine 
 purgare non possunt, quoniam ludos eis poscentibus exhibent, 
 ubi turpiter aguntur, quae uelut sapienter negantur, et his 
 falsis ac turpibus di placantur, ubi etsi fabula cantat crimen 
 numinum falsum, delectari tamen falso . crimine crimen est 
 uerum.

CAPUT XIII. 
 Qnalium fabularum figmenta exorta sint eo tempore, 
 quo Hebraeis iudices praeesse coeperunt. 
 
 Post mortem Iesu Naue populus Dei iudices habuit, quibus 
 temporibus alternauerunt aput eos et humilitates laborum pro 
 eorum peccatis, et prosperitates consolationum propter miserationem 
 Dei. His temporibus fabulae fictae sunt de Triptolemo, 
 quod iubente Cerere anguibus portatus alitibus indigentibus 
 terris frumenta uolando contulerit; de Minotauro, quod bestia 
 fuerit inclusa Labyrintho,\' quo cum intrassent homines, inextricabili 
 errore inde exire non poterant; de Centauris, quod 
 equorum hominumque fuerit natura coniuncta; de Cerbero, 
 quod sit triceps inferorum canis; de Phryxo et Helle eius 
 sorore, quod uecti ariete uolauerint; de Gorgone, quod fuerit

 
 
 
 crinita serpentibus et adspicientes conuertebat in lapides; de 
 Bellerophonte, quod equo pennis uolante sit uectus, qui 
 equus Pegasus dictus est; de Amphione, quod citharae suauitate 
 lapides mulserit et adtraxerit; de fabro Daedalo et eius 
 Icaro filio, quod sibi coaptatis pinnis uolauerint; de Oedipo, 
 quod monstrum quoddam, quae Sphinga dicebatur, humana 
 facie quadrupedem, soluta quae ab illa proponi soleret uelut 
 insolubili quaestione suo praecipitio perire conpulerit; de 
 Antaeo. quem necauit Hercules, quod filius terrae fuerit, 
 propter quod cadens in terram fortior soleret adsurgere; et 
 si qua forte alia praetermisi. Hae fabulae bellum ad usque 
 Troianum, ubi secundum librum Marcus Varro de populi 
 Romani gente finiuit, ex occasione historiarum, quae res 
 ueraciter gestas continent, ita sunt ingeniis hominum fictae, 
 ut non sint obprobriis numinum adfixae. Porro autem quicumque 
 finxerunt a Ioue ad stuprum raptum pulcherrimum puerum 
 Ganymedem, quod nefas rex Tantalus fecit et Ioui fabula 
 tribuit, uel Danaes per imbrem aureum adpetisse concubitum, 
 ubi intellegitur pudicitia mulieris auro fuisse corrupta, quae 
 illis temporibus uel facta uel ficta sunt, aut facta ab aliis et 
 ficta de Ioue, dici non potest quantum mali de hominum 
 praesumserint cordibus, quod possent ista patienter ferre mendacia, 
 quae tamen etiam libenter amplexi sunt. Qui utique 
 quanto deuotius Iouem colunt, tanto eos, qui haec de illo 
 dicere ausi sunt, seuerius punire debuerunt. Nunc uero non 
 solum eis, qui ista finxerunt, irati non sunt, sed ut talia 
 figmenta etiam in theatris agerent, ipsos deos potius iratos 
 habere timuerunt. His temporibus Latona Apollinem peperit, 
 non illum, cuius oracula solere consuli superius loquebamur,

 
 
 
 sed illum, qui cum Hercule seruiuit Admeto; qui tamen sic 
 est deus creditus, ut plurimi ac paene omnes unum eundemque 
 Apollinem fuisse opinentur. Tunc et Liber pater bellauit 
 in India, qui multas habuit in exercitu feminas, quae 
 Bacchae appellatae sunt, non tam uirtute nobiles quam furore. 
 Aliqui sane et uictum scribunt istum Liberum et uinctum; 
 nonnulli et occisum in pugna a Perseo, nec ubi fuerit sepultus 
 tacent; et tamen eius uelut dei nomine per inmundos 
 daemones Bacchanalia sacra uel potius sacrilegia sunt instituta, 
 de quorum rabiosa turpitudine post tam multos annos 
 sic senatus erubuit, ut in urbe Roma esse prohiberet. Per 
 ea tempora Perseus et uxor eius Andromeda postea quam sunt 
 mortui, sic eos in caelum receptos esse crediderunt, ut imagines 
 eorum stellis designare eorumque appellare nominibus 
 non erubescerent, non timerent.

CAPUT XIIII. 
 De theologis poetis. 
 
 Per idem temporis interuallum exstiterunt poetae, qui etiam 
 theologi dicerentur, quoniam de dis carmina faciebant, sed 
 talibus dis, qui licet magni homines, tamen homines fuerunt 
 aut mundi huius, quem uerus Deus fecit, elementa sunt aut 
 in principatibus et potestatibus pro uoluntate Creatoris et suis 
 meritis ordinati, et si quid de uno uero Deo inter multa uana 
 et falsa cecinerunt, colendo cum illo alios, qui di non sunt, 
 eisque exhibendo famulatum, qui uni tantum debetur Deo, 
 non ei utique rite seruierunt nec a fabuloso deorum suorum 
 dedecore etiam sibi se abstinere potuerunt — Orpheus, Musaeus, 
 Linus. Verum isti theologi deos coluerunt, non pro dis 
 culti sunt; quamuis Orpheum nescio quo modo infernis sacris 
 uel potius sacrilegiis praeficere soleat ciuitas inpiorum. Uxor

 
 
 
 autem regis Athamantis, quae uocabatur Ino, et eius filius 
 Melicertes praecipitio spontaneo in mari perierunt et opinione 
 hominum in deos relati sunt, sicut alii homines eorum temporum, 
 Castor et Pollux. Illam sane Melicertis matrem Leucothean 
 Graeci, Matutam Latini uocauerunt, utrique tamen 
 putantes deam.

CAPUT XV. 
 De occasu regni Argiuorum, quo tempore aput 
 Laurentes Picus Saturni filius regnum [patris] 
 primus accepit. 
 
 
 Per ea tempora regnum finitum est Argiuorum, translatum 
 ad Mycenas, unde fuit Agamemnon, et exortum est regnum 
 Laurentum, ubi Saturni filius Picus regnum primus accepit. 
 iudicante aput Hebraeos femina Debbora; sed per illam Dei 
 spiritus id agebat; nam etiam prophetissa erat, cuius prophetia 
 minus aperta est, quam ut possimus eam sine diuturna expositione 
 de Christo demonstrare prolatam. Iam ergo regnabant 
 Laurentes utique in Italia, ex quibus euidentior ducitur 
 origo Romana post Graecos; et tamen adhuc regnum Assyrium 
 permanebat, ubi erat rex uicensimus et tertius Lampares, cum 
 primus Laurentum Picus esse coepisset. De huius Pici patre 
 Saturno uiderint quid sentiant talium deorum cultores, qui 
 negant hominem fuisse; de quo et alii scripserunt, quod ante 
 . Picum filium suum in Italia ipse regnauerit, et Vergilius 
 notioribus litteris dicit:

 

 
 
 
 
 Is genus indocile et dispersum montibus altis 
 Conposuit legesque dedit Latiumque uocari 
 Maluit, his quoniam latuisset tutus in oris . 
 Aurea quae perhibent illo sub rege fuere 
 Saecula .
 

 
 
 
 Sed haec poetica opinentur esse figmenta et Pici patrem 
 Stercen potius fuisse adseuerent, a quo peritissimo agricola 
 inuentum ferunt, ut fimo animalium agri fecundarentur, quod 
 ab eius nomine stercus est dictum; hunc quidam Stercutium 
 uocatum ferunt. Qualibet autem ex causa eum Saturnum 
 appellare uoluerint, certe tamen hunc Stercen siue Stercutium 
 merito agriculturae fecerunt deum. Picum quoque similiter 
 eius filium in talium deorum numerum receperunt, quem praeclarum 
 augurem et belligeratorem fuisse adserunt. Picus 
 Faunum genuit, Laurentum regem secundum; etiam iste deus 
 illis uel est uel fuit. Hos ante Troianum bellum diuinos honores 
 mortuis hominibus detulerunt.

CAPUT XVI. 
 De Diomede post excidium Troiae in deos relato, 
 cuius socii crediti sunt in uolucres esse conuersi. 
 
 
 Troia uero euersa excidio illo usquequaque cantato pueris- . 
 que notissimo, quod et magnitudine sui et scriptorum excellentibus 
 linguis insigniter diffamatum adque uulgatum est 
 gestumque regnante iam Latino Fauni filio, ex quo Latinorum 
 regnum dici coepit Laurentumque cessauit, Graeci uictores 
 deletam Troiam relinquentes et ad propria remeantes diuersis 
 et horrendis cladibus dilacerati adque contriti sunt; et tamen

 

 
 
 
 etiam ex eis deorum suorum numerum auxerunt. Nam et 
 Diomeden fecerunt deum, quem poena diuinitus inrogata perhibent 
 ad suos non reuertisse: eiusque socios in uolucres 
 fuisse conuersos non fabuloso poeticoque mendacio, sed historica 
 adtestatione confirmant; quibus nec deus, ut putant, factus 
 humanam reuocare naturam uel ipse potuit uel certe a Ioue 
 suo rege tamquam caelicola nouicius inpetrauit. Quin etiam 
 templum eius esse aiunt in insula Diomedea, non longe a 
 monte Gargano, qui est in Apulia, et hoc templum circumuolare 
 adque incolere has alites tam mirabili obsequio, ut 
 aquam inpleant et adspergant; et eo si Graeci uenerint uel 
 Graecorum stirpe prognati, non solum quietas esse, uerum et 
 insuper adulare; si autem alienigenas uiderint, subuolare ad 
 capita tamque grauibus ictibus, ut etiam perimant, uulnerare. 
 Nam duris et grandibus rostris satis ad haec proelia perhibentur 
 armatae.

CAPUT XVII. 
 De incredibilibus commutationibus hominum 
 quid Varro tradiderit. 
 
 Hoc Van\'o ut adstruat, commemorat alia non minus incredibilia 
 de illa maga famosissima Circe, quae socios quoque 
 Ulixis mutauit in bestias, et de Arcadibus, qui sorte ducti 
 tranatabant quoddam stagnum adque ibi conuertebantur in 
 lupos et cum similibus feris per illius regionis deserta uiuebant. 
 Si autem carne non uescerentur humana, rursus post 
 nouem annos eodem renatato stagno reformabantur in homines.

 
 
 
 Denique etiam nominatim expressit quendam Demaenetum 
 gustasse de sacrificio, quod Arcades immolato puero deo suo 
 Lycaeo facere solerent, et in lupum fuisse mutatum et anno 
 decimo in figuram propriam restitutum pugilatum sese exercuisse 
 et Olympiaco uicisse certamine. Nec idem propter aliud 
 arbitratur historicus in Arcadia tale nomen adfictum Pani 
 Lycaeo et loui Lycaeo nisi propter hanc in lupos hominum 
 mutationem, quod eam nisi ui diuina fieri non putarent. Lupus 
 enim Graece Xoxoc dicitur, unde Lycaei nomen apparet inflexum. 
 Romanos etiam Lupercos ex illorum mysteriorum ueluti semine 
 dicit exortos.

CAPUT XVIII. 
 Quid credendum sit de transformationibus, quae 
 arte daemonum hominibus uidentur accidere. 
 
 Sed de ista tanta ludificatione daemonum nos quid dicamus, 
 qui haec legent, fortassis exspectent. Et quid dicemus, nisi de 
 medio Babylonis esse fugiendum? Quod praeceptum propheticum 
 ita spiritaliter intellegitur, ut de huius saeculi ciuitate, 
 quae profecto et angelorum et hominum societas inpiorum est, 
 fidei passibus, quae per dilectionem operatur, in Deum uiuum 
 proficiendo fugiamus. Quanto quippe in haec ima potestatem 
 daemonum maiorem uidemus, tanto tenacius Mediatori est 
 inhaerendum, per quem de imis ad summa conscendimus. Si 
 enim dixerimus ea non esse credenda, non desunt etiam nunc, 
 qui eius modi quaedam uel certissima audisse uel etiam expertos 
 se esse adseuerent. Nam et nos cum essemus in Italia 
 audiebamus talia de quadam regione illarum partium, ubi 
 stabularias mulieres inbutas his malis artibus in caseo dare

 

 

 

 
 
 
 solere dicebant quibus uellent seu possent uiatoribus, unde in 
 iumenta ilico uerterentur et necessaria quaeque portarent postque 
 perfuncta opera iterum ad se redirent; nec tamen in eis 
 mentem fieri bestialem, sed rationalem humanamque seruari. 
 sicut Apuleius in libris, quos asini aurei titulo inscripsit, sibi 
 ipsi accidisse, ut accepto ueneno humano animo permanente 
 asinus fieret, aut indicauit aut finxit. 
 
 Haec uel falsa sunt uel tam inusitata, ut merito non credantur. 
 Firmissime tamen credendum est omnipotentem Deum 
 posse omnia facere quae uoluerit, siue uindicando siue praestando, 
 nec daemones aliquid operari secundum naturae suae 
 potentiam (quia et ipsa angelica creatura est, licet proprio 
 uitio sit maligna) nisi quod ille permiserit, cuius iudicia 
 occulta sunt multa, iniusta nulla. Nec sane daemones naturas 
 creant, si aliquid tale faciunt, de qualibus factis ista uertitur 
 quaestio; sed specie tenus, quae a uero Deo sunt creata, 
 commutant, ut uideantur esse quod non sunt. Non itaque 
 solum animum, sed ne corpus quidem ulla ratione crediderim 
 daemonum arte uel potestate in membra et liniamenta bestialia 
 ueraciter posse conuerti, sed phantasticum hominis, quod 
 etiam cogitando siue somniando per rerum innumerabilia 
 genera uariatur et, cum corpus non sit, corporum tamen similes 
 mira celeritate formas capit, sopitis aut obpressis corporeis 
 hominis sensibus ad aliorum sensum nescio quo ineffabili modo 
 figura corporea posse perduci; ita ut corpora ipsa hominum 
 alicubi iaceant, uiuentia quidem, sed multo grauius adque 
 uehementius quam somno suis sensibus obseratis; phantasticum 
 autem illud ueluti corporatum in alicuius animalis effigie 
 appareat sensibus alienis talisque etiam sibi esse homo

 
 
 
 uideatur, sicut talis sibi uideri posset in somnis, et portare onera; 
 quae onera si uera sunt corpora, portantur a daemonibus, ut 
 inludatur hominibus, partim uera onerum corpora, partim iumentorum 
 falsa cernentibus. Nam quidam nomine Praestantius 
 patri suo contigisse indicabat, ut uenenum illud per caseum 
 in domo sua sumeret et iaceret in lecto suo quasi dormiens, 
 qui tamen nullo modo poterat excitari. Post aliquot autem 
 dies eum uelut euigilasse dicebat et quasi somnia narrasse 
 quae passus est, caballum se scilicet factum annonam inter 
 alia iumenta baiulasse militibus, quae dicitur Retica, quoniam 
 ad Retias deportatur. Quod ita, ut narrauit, factum fuisse 
 conpertum est; quae tamen ei sua somnia uidebantur. Indicauit 
 et alius se domi suae per noctem, antequam requiesceret, 
 uidisse uenientem ad se philosophum quendam sibi notissimum 
 sibique exposuisse nonnulla Platonica, quae antea rogatus 
 exponere noluisset. Et cum ab eodem philosopho quaesitum 
 fuisset, quur in domo eius fecerit, quod in domo sua petenti 
 negauerat: "Non feci, inquit, sed me fecisse somniaui." Ac 
 per hoc alteri per imaginem phantasticam exhibitum est uigilanti, 
 quod alter uidit in somnis. 
 
 
 Haec ad nos non quibuscumque, qualibus credere putaremus 
 indignum, sed eis referentibus peruenerunt, quos nobis non 
 existimaremus fuisse mentitos. Proinde quod homines dicuntur 
 mandatumque est litteris ab dis uel potius daemonibus Arcadibus 
 in lupos solere conuerti, et quod 
 
 
 
 Carminibus Circe socios mutauit Ulixi, 
 
 
 secundum istum modum mihi uidetur fieri potuisse, quem 
 dixi, si tamen factum est. Diomedeas autem uolucres, quando 
 quidem genus earum per successionem propaginis durare

 

 

 
 
 
 perhibetur, non mutatis hominibus factas, sed subtractis credo 
 fuisse subpositas, sicut cerua pro Iphigenia, regis Agamemnonis 
 filia. Neque enim daemonibus iudicio Dei permissis huius 
 modi praestigiae difficiles esse potuerunt; sed quia illa uirgo 
 postea uiua reperta est, subpositam pro illa esse ceruam facile 
 cognitum est. Socii uero Diomedis quia nusquam subito conparuerunt 
 et postea nullo loco apparuerunt, perdentibus eos 
 ultoribus angelis malis, in eas aues, quae pro illis sunt occulte 
 ex aliis locis, ubi est hoc genus auium, ad ea loca perductae 
 ac repente subpositae, creduntur esse conuersi. Quod autem 
 Diomedis templo aquam rostris adferunt et adspergunt, et quod 
 blandiuntur Graecigenis adque alienigenas persequuntur, mirandum 
 non est fieri daemonum instinctu, quorum interest persuadere 
 deum factum esse Diomeden ad decipiendos homines, 
 ut falsos deos cum ueri Dei iniuria multos colant et hominibus 
 mortuis, qui nec cum uiuerent uere uixerunt, templis 
 altaribus, sacrificiis sacerdotibus (quae omnia cum recta sunt 
 non nisi uni Deo uiuo et uero debentur) inseruiant.

CAPUT XVIIII. 
 Quod eo tempore Aeneas in Italiam uenerit, quo 
 Labdon iudex praesidebat Hebraeis. 
 
 Eo tempore post captam Troiam adque deletam Aeneas cum 
 uiginti nauibus, quibus portabantur reliquiae Troianorum, in 
 Italiam uenit, regnante ibi Latino et aput Athenienses Menestheo, 
 aput Sicyonios Polyphide, aput Assyrios Tautane, aput 
 Hebraeos autem iudex Labdon fuit. Mortuo autem Latino 
 regnauit Aeneas tribus annis, eisdem in supradictis locis 
 manentibus regibus, nisi quod Sicyoniorum iam Pelasgus erat

 
 
 
 et Hebraeorum iudex Samson; qui cum mirabiliter fortis esset, 
 putatus est Hercules. Sed Aenean, quoniam quando mortuus 
 est non conparuit, deum sibi fecerunt Latini. Sabini etiam 
 regem suum primum Sancum siue, ut aliqui appellant, Sane 
 tum, rettulerunt in deos. Per idem tempus Codrus rex Atheniensium 
 Peloponnensibus eiusdem hostibus ciuitatis se interficiendum 
 ignotus obiecit; et factum est. Hoc modo eum 
 praedicant patriam liberasse. Responsum enim acceperant 
 Peloponnenses tum demum se superaturos, si eorum regem 
 non occidissent. Fefellit ergo eos habitu pauperis apparendo 
 et in suam necem per iurgium prouocando. Unde ait Vergilius: 
 
 
 Et iurgia Codri .
 
 
 Et hunc Athenienses tamquam deum sacrificiorum honore 
 coluerunt. Quarto Latinorum rege Siluio Aeneae filio, non de 
 Creusa, de qua fuit Ascanius, qui tertius ibi regnauit, sed de 
 Lauinia Latini filia, quem postumum Aeneas dicitur habuisse, 
 Assyriorum autem uicensimo et nono Oneo et Melantho 
 Atheniensium sexto decimo, iudice autem Hebraeorum Heli 
 sacerdote regnum Sicyoniorum consumtum est, quod per annos 
 nongentos quinquaginta et nouem traditur fuisse porrectum.

CAPUT XX. 
 De successione ordinis regii aput Israelitas post 
 iudicum tempora. 
 
 Mox eisdem per loca memorata regnantibus Israelitarum 
 regnum finito tempore iudicum a Saule rege sumsit exordium, 
 quo tempore fuit propheta Samuel. Ab illo igitur tempore hi 
 reges Latinorum esse coeperunt, quos cognominabant Siluios;

 

 
 
 
 ab eo quippe, qui filius Aeneae primus dictus est Siluius, 
 ceteris subsecutis et propria nomina inponebantur et hoc non 
 defuit cognomentum; sicut longe postea Caesares cognominati 
 sunt, qui successerunt Caesari Augusto. Reprobato autem 
 Saule, ne quisquam ex eius stirpe regnaret, eoque defuncto 
 Dauid successit in regnum post annos a Saulis imperio quadraginta. 
 Tunc Athenienses habere deinde reges post Codri 
 interitum destiterunt et magistratus habere coeperunt administrandae 
 rei publicae. Post Dauid, qui etiam ipse quadraginta 
 regnauit annos, filius eius Salomon rex Israelitarum fuit, qui 
 templum illud nobilissimum Dei Hierosolymitanum condidit. 
 Cuius tempore aput Latinos condita est Alba, ex qua deinceps 
 non Latinorum, sed Albanorum reges appellari, in eodem 
 tamen Latio, coeperunt. Salomoni successit filius eius Roboam, 
 sub quo in duo regna populus ille diuisus est, et singulae 
 partes suos singulos reges habere coeperunt.

CAPUT XXI. 
 De regibus Latii, quorum primus Aeneas et duodecimus 
 Auentinus di facti sunt. 
 
 Latium post Aenean, quem deum fecerunt, undecim reges 
 habuit, quorum nullus deus factus est. Auentinus autem, qui 
 duodecimo loco Aenean sequitur, cum esset prostratus in bello 
 et sepultus in eo monte, qui etiam nunc eius nomine nuncupatur, 
 deorum talium, quales sibi faciebant, numero est additus. 
 Alii sane noluerunt eum in proelio scribere occisum, 
 sed non conparuisse dixerunt; nec ex eius uocabulo appellatum 
 montem, sed ex aduentu auium dictum Auentinum. Post hunc 
 non est deus factus in Latio nisi Romulus conditor Romae. 
 Inter istum autem et illum reges reperiuntur duo, quorum 
 primus est, ut eum Vergiliano uersu eloquar:

 

 
 
 
 
 
 Proximus ille Procas, Troianae gloria gentis. 
 Cuius tempore quia iam quodam modo Roma parturiebatur, 
 illud omnium regnorum maximum Assyrium finem tantae 
 diuturnitatis accepit. Ad Medos quippe translatum est post 
 annos ferme mille trecentos quinque, ut etiam Beli, qui Ninum 
 genuit et illic paruo contentus imperio primus rex fuit. tempora 
 conputentur. Procas autem regnauit ante Amulium. Porro 
 Amulius fratris sui Numitoris filiam, Rheam nomine, quae 
 etiam Ilia uocabatur, Romuli matrem, Vestalem uirginem 
 fecerat, quam uolunt de Marte geminos concepisse, isto modo 
 stuprum eius honorantes uel excusantes, et adhibentes argumentum, 
 quod infantes expositos lupa nutriuerit. Hoc enim 
 genus bestiae ad Martem existimant pertinere, ut uidelicet 
 ideo lupa credatur admouisse ubera paruulis, quia filios domini 
 sui Martis agnouit; quamuis non desint qui dicant, cum expositi 
 uagientes iacerent, a nescio qua primum meretrice fuisse 
 collectos et primas eius suxisse mamillas (meretrices autem 
 lupas uocabant, unde etiam nunc turpia loca earum lupanaria 
 nuncupantur), et eos postea ad Faustulum peruenisse pastorem 
 adque ab eius Acca uxore nutritos. Quamquam si ad arguendum 
 hominem regem, qui eos in aquam proici crudeliter iusserat, 
 eis infantibus, per quos tanta ciuitas condenda fuerat, 
 de aqua diuinitus liberatis per lactantem feram Deus uoluit 
 subuenire, quid mirum est? Amulio successit in regnum 
 Latiare frater eius Numitor, auus Romuli, cuius Numitoris 
 primo anno condita est Roma; ac per hoc cum suo deinceps, 
 id est Romulo, nepote regnauit.

CAPUT XXII. 
 Quod eo tempore Roma sit condita, quo regnum 
 Assyriorum intercidit et quo Ezechias regnabat 
 in Iuda. 
 
 Ne multis morer, condita est ciuitas Roma uelut altera 
 Babylon et uelut prioris filia Babylonis, per quam Deo placuit 
 orbem debellare terrarum et in unam societatem rei publicae 
 legumque perductum longe lateque pacare. Erant enim iam 
 populi ualidi et fortes et armis gentes exercitatae, quae non 
 facile cederent, et quas opus esset ingentibus periculis et 
 uastatione utrimque non parua adque horrendo labore superari. 
 Nam quando regnum Assyriorum totam paene Asiam subiugauit, 
 licet bellando sit factum, non tamen multum asperis 
 et difficilibus bellis fieri potuit, quia rudes adhuc ad resistendum 
 gentes erant nec tam multae uel magnae. Si quidem 
 post illud maximum adque uniuersale diluuium, cum in arca 
 Noe octo soli homines euaserunt, anni non multo amplius 
 quam mille transierant, quando Ninus Asiam totam excepta 
 India subiugauit. Roma uero tot gentes [et] Orientis et Occidentis, 
 quas imperio Romano subditas cernimus, non ea celeritate 
 ac facilitate perdomuit, quoniam paulatim crescendo 
 robustas eas et bellicosas, quaqua uersum dilatabatur, inuenit. 
 Tempore igitur, quo Roma condita est, populus Israel habebat 
 in terra promissionis annos septingentos decem et octo. Ex 
 quibus uiginti septem pertinent ad Iesum Naue, deinde ad 
 tempus iudicum trecenti uiginti nouem. Ex quo autem reges 
 ibi esse coeperant, anni erant trecenti sexaginta duo. Et rei 
 tunc erat in Iuda, cuius nomen erat Achaz uel, sicut alii 
 conputant, qui ei successit Ezechias, quem quidem constat 
 optimum et piissimum regem Romuli regnasse temporibus. In

 
 
 
 ea uero Hebraei populi parte, quae appellabatur Israel, regnare 
 coeperat Osee.

CAPUT XXIII. 
 De Sibylla Erythraea, quae inter alias Sibyllas 
 cognoscitur de Christo euidentia multa cecinisse. 
 
 
 Eodem tempore nonnulli Sibyllam Erythraeam uaticinatam 
 ferunt. Sibyllas autem Varro prodit plures fuisse, non unam. 
 Haec sane Erythraea Sibylla quaedam de Christo manifesta 
 conscripsit; quod etiam nos prius in Latina lingua uersibus 
 male Latinis et non stantibus legimus per nescio cuius interpretis 
 inperitiam, sicut post cognouimus. Nam uir clarissimus . 
 Flaccianus, qui etiam proconsul fuit, homo facillimae facundiae 
 multaeque doctrinae, cum de Christo conloqueremur, Graecum 
 nobis codicem protulit, carmina esse dicens Sibyllae Erythraeae, 
 ubi ostendit quodam loco in capitibus uersuum ordinem litterarum 
 ita se habentem, ut haec in eo uerba legerentur: 
 Ἰησοῦς Χρειστὸς Θεοῦ υἱὸς σωτήρ , quod est Latine, Iesus Christus 
 Dei filius saluator. Hi autem uersus, quorum primae 
 litterae istum sensum, quem diximus, reddunt, sicut eos quidam 
 Latinis et stantibus uersibus est interpretatus, hoc continent: 
 

 
 Ι Indicii signum tellus sudore madescet . 
 Η E caelo rex adueniet per saecla futurus, 
 Σ Scilicet ut carnem praesens, ut iudicet orbem . 
 Ο Unde Deum cernent incredulus adque fidelis 



 

 
 
 
 Υ Celsum cum sanctis aeni iam termino in ipso . 
 Σ Sic animae cum carne aderunt, quas indicat ipse, 
 Χ Cum iacet incultus densis in uepribus orbis, 
 Ρ Reicient simulacra uiri, cunctam quoque gazam, 
 Ε Exuret terras ignis pontumque polumque 
 Ι Inquirens taetri portas effringet Auerni . 
 Σ Sanctorum sed enim cunctae lux libera carni 
 Τ Tradetur, sontes aeterna flamma cremabit . 
 Ο Occultos actus retegens tunc quisque loquetur 
 Σ Secreta, adque Deus reserabit pectora luci . 
 Θ Tunc erit et luctus, stridebunt dentibus omnes . 
 Ε Eripitur solis iubar et chorus interit astris . 
 Ο Voluetur caelum, lunaris splendor obibit; 
 Υ Deiciet colles, ualles extollet ab imo . 
 Υ Non erit in rebus hominum sublime uel altum. » 
 Ι Iam aequantur campis montes et caerula ponti 
 Ο Omnia cessabunt, tellus confracta peribit: 
 Σ Sic pariter fontes torrentur fluminaque igni . 
 Σ Sed tuba tum sonitum tristem demittet ab alto 
 Ω Orbe, gemens facinus miserum uariosque labores, 
 Τ Tartareumque chaos monstrabit terra dehiscens . 
 Η Et coram hic Domino reges sistentur ad unum . 
 Ρ Reccidet e caelo ignisque et sulphuris amnis . 

 

 
 In his Latinis uersibus de Graeco utcumque translatis ibi non 
 potuit ille sensus occurrere, qui fit, cum litterae, quae sunt 
 in eorum capitibus, conectuntur, ubi Υ littera in Graeco posita 
 est, quia non potuerunt Latina uerba inueniri, quae ab eadem 
 littera inciperent et sententiae conuenirent. Hi autem sunt 
 uersus tres, quintus et octauus decimus et nonus decimus. 
 Denique si litteras quae sunt in capitibus omnium uersuum 
 conectentes horum trium quae scriptae sunt non legamus, sed 
 pro eis Υ litteram, tamquam in eisdem locis ipsa sit posita, 
 recordemur, exprimitur in quinque uerbis: Iesus Christus Dei

 
 
 
 filius saluator; sed cum Graece hoc dicitur, non Latine. Et 
 sunt uersus uiginti et septem, qui numerus quadratum ternarium 
 solidum reddit. Tria enim ter ducta fiunt nouem; et 
 ipsa nouem si ter ducantur, ut ex lato in altum figura consurgat, 
 ad uiginti septem perueniunt. Horum autem Graecorum 
 quinque uerborum, quae sunt 
 Ἰησοῦς Χρειστὸς Θεοῦ υἱὸς σωτήρ , quod est Latine Iesus Christus Dei filius saluator, 
 si primas litteras iungas, erit ἰχθύς , id est piscis, in quo 
 nomine mystice intellegitur Christus, eo quod in huius mortalitatis 
 abysso uelut in aquarum profunditate uiuus, hoc est 
 sine peccato, esse potuerit. 
 
 Haec autem Sibylla sine Erythraea siue, ut quidam magis 
 credunt, Cumaea ita nihil habet in toto carmine suo, cuius 
 exigua ista particula est, quod ad deorum falsorum siue 
 factorum cultum pertineat, quin immo ita etiam contra eos 
 et contra cultores eorum loquitur, ut in eorum numero deputanda 
 uideatur, qui pertinent ad ciuitatem Dei. Inserit etiam 
 Lactantius operi suo quaedam de Christo uaticinia Sibyllae, 
 quamuis non exprimat cuius. Sed quae ipse singillatim posuit, 
 ego arbitratus sum coniuncta esse ponenda, tamquam unum 
 sit prolixum, quae ille plura commemorauit et breuia. \'In 
 manus [iniquas], inquit, infidelium postea ueniet; dabunt autem 
 Deo alapas manibus incestis et inpurato ore exspuent uenenatos 
 sputus; dabit uero ad uerbera simpliciter sanctum dorsum. 
 Et colaphos accipiens tacebit, ne quis agnoscat, quod uerbum 
 uel unde uenit, ut inferis loquatur et corona spinea coronetur. 
 Ad cibum autem fel et ad sitim acetum dederunt; inhospitalitatis 
 hanc monstrabunt mensam. Ipsa enim insipiens tuum 
 Deum non intellexisti, ludentem mortalium mentibus, sed

 

 
 
 
 spinis coronasti et horridum fel miscuisti. Templi uero uelum 
 scindetur; et medio die nox erit tenebrosa nimis in tribus 
 horis. Et morte morietur tribus diebus somno suscepto; et 
 tunc ab inferis regressus ad lucem ueniet primus resurrectionis 
 principio reuocatis ostenso.\' Ista Lactantius carptim per 
 interualla disputationis suae, sicut ea poscere uidebantur, quae 
 -probare intenderat, adhibuit testimonia Sibyllina, quae nos 
 nihil interponentes, sed in unam seriem conexa ponentes solis 
 capitibus, si tamen scriptores deinceps ea seruare non neglegant, 
 distinguenda curauimus. Nonnulli sane Erythraeam Si-10 
 byllam non Romuli, sed belli Troiani tempore fuisse scripserunt.

CAPUT XXIIII. 
 Quod regnante Romulo septem sapientes claruerint, 
 quo tempore decem tribus, quae Israel 
 dicebantur, in captiuitatem a Chaldaeis ductae 
 sunt, idemque Romulus mortuus diuino honore 
 donatus est. 
 
 Eodem Romulo regnante Thales Milesius fuisse perhibetur, 
 unus e septem sapientibus, qui post theologos poetas, in 
 quibus Orpheus maxime omnium nobilitatus est, cotpoi appellati 
 sunt, quod est Latine sapientes. Per idem tempus decem tribus, 
 quae in diuisione populi uocatae sunt Israel, debellatae 
 a Chaldaeis et in eas terras captiuae ductae sunt, remanentibus 
 in Iudaea terra duabus illis tribubus, quae nomine Iudae 
 uocabantur sedemque regni habebant Hierusalem. Mortuum 
 Romulum, cum et ipse non conparuisset, in deos, quod et 
 uulgo notissimum est, rettulere Romani; quod usque adeo 
 fieri iam desierat (nec postea nisi adulando, non errando, factum 
 est temporibus Caesarum), ut Cicero magnis Romuli laudibus 
 tribuat, quod non rudibus et indoctis temporibus, quando

 

 
 
 
 facile homines fallebantur, sed iam expolitis et eruditis meruerit 
 hos honores, quamuis nondum efiferbuerat ac pullulauerat 
 philosophorum subtilis et acuta loquacitas. Sed etiamsi posteriora 
 tempora deos homines mortuos non instituerunt, tamen 
 ab antiquis institutos colere ut deos et habere non destiterunt; 
 quin etiam simulacris, quae ueteres non habebant, auxerunt 
 uanae adque inpiae superstitionis inlecebram, id efficientibus 
 inmundis in eorum corde daemonibus per fallacia quoque 
 oracula decipientibus, ut fabulosa etiam crimina deorum, quae 
 iam urbaniore saeculo non fingebantur, per ludos tamen in 
 eorundem falsorum numinum obsequium turpiter agerentur. 
 Regnauit deinde Numa post Romulum, qui cum illam ciuitatem 
 putauerit deorum profecto falsorum numerositate muniendam, 
 in eandem turbam referri mortuus ipse non meruit, tamquam 
 ita putatus sit caelum multitudine numinum constipasse, ut 
 locum ibi reperire non posset. Hoc regnante Romae et aput 
 Hebraeos initio regni Manasse, a quo inpio rege propheta 
 Esaias perhibetur occisus, Samiam fuisse Sibyllam ferunt.

CAPUT XXV. 
 Qui philosophi enituerint regnante aput Romanos 
 Tarquinio Prisco, aput Hebraeos Sedechia, cum 
 Hierusalem capta est templumque subuersum. 
 
 Regnante uero aput Hebraeos Sedechia et aput Romanos 
 Tarquinio Prisco, qui successerat Anco Marcio, ductus est 
 captiuus in Babyloniam populus Iudaeorum euersa Hierusalem 
 et templo illo a Salomone constructo. Increpantes enim eos 
 prophetae de iniquitatibus et inpietatibus suis haec eis uentura 
 praedixerant, maxime Hieremias, qui etiam numerum

 

 
 
 
 definiuit annorum. Eo tempore Pittacus Mitylenaeus, alius e 
 septem sapientibus, fuisse perhibetur. Et quinque ceteros, qui, 
 ut septem numerentur, Thaleti, quem supra commemorauimus, 
 et huic Pittaco adduntur, eo tempore fuisse scribit Eusebius, 
 quo captiuus Dei populus in Babylonia tenebatur. Hi sunt 
 autem: Solon Atheniensis, Chilon Lacedaemonius, Periandrus 
 Corinthius, Cleobulus Lindius, Bias Prienaeus. Omnes hi, 
 septem appellati sapientes, post poetas theologos claruerunt, 
 quia genere uitae quodam laudabili praestabant hominibus 
 ceteris et morum nonnulla praecepta sententiarum breuitate 
 conplexi sunt. Nihil autem monumentorum, quod ad litteras 
 adtinet, posteris reliquerant, nisi quod Solon quasdam leges 
 Atheniensibus dedisse perhibetur; Thales uero physicus fuit 
 et suorum dogmatum libros reliquit. Eo captiuitatis Iudaicae 
 tempore et Anaximander et Anaximenes et Xenophanes physici 
 claruerunt. Tunc et Pythagoras, ex quo coeperunt appellari 
 philosophi.

CAPUT XXVI. 
 Quod eo tempore, quo inpletis septuaginta annis 
 Iudaeorum est resoluta captiuitas, Romani quoque 
 a dominatu sint regio liberati. 
 
 Per idem tempus Cyrus, rex Persarum, qui etiam Chaldaeis 
 et Assyriis imperabat, relaxata aliquanta captiuitate Iudaeorum, 
 quinquaginta milia hominum ex eis ad instaurandum 
 templum regredi fecit. A quibus tantum prima coepta fundamina 
 et altare constructum est. Incursantibus autem hostibus 
 nequaquam progredi aedificando ualuerunt, dilatumque opus 
 est usque ad Darium. Per idem tempus etiam illa sunt gesta, 
 quae conscripta sunt in libro Iudith; quem sane in canone 
 scripturarum Iudaei non recepisse dicuntur. Sub Dario ergo

 
 
 
 rege Persarum inpletis septuaginta annis, quos Hieremias 
 propheta praedixerat, reddita est Iudaeis soluta captiuitate 
 libertas, regnante Romanorum septimo rege Tarquinio. Quo 
 expulso etiam ipsi a regum suorum dominatione liberi esse 
 coeperunt. Usque ad hoc tempus prophetas habuit populus 
 Israel; qui cum multi fuerint, paucorum et aput Iudaeos et 
 aput nos canonica scripta retinentur. De quibus me aliqua 
 positurum esse promisi in hoc libro, cum clauderem superiorem, 
 quod iam uideo esse faciendum.

CAPUT XXVII. 
 De temporibus prophetarum, quorum oracula habentur 
 in libris quique tunc de uocatione gentium 
 multa cecinerunt, quando Romanorum regnum 
 coepit Assyriorumque defecit. 
 
 Tempora igitur eorum ut possimus aduertere, in anteriora 
 paululum recurramus. In capite libri Osee prophetae, qui 
 primus in duodecim ponitur, ita scriptum est: Verbum Domini, 
 quod factum est ad Osee in diebus Oziae et 
 Ioatham et Achaz et Ezechiae regum Iuda. Amos 
 quoque diebus regis Oziae prophetasse se scribit; addit etiam 
 Hieroboam regem Israel, qui per eosdem dies fuit. Nec non 
 Esaias, filius Amos, siue supradicti prophetae siue, quod 
 magis perhibetur, alterius qui non propheta eodem nomine 
 uocabatur, eosdem reges quattuor, quos posuit Osee, in capite 
 libri sui ponit, quorum diebus se prophetasse praeloquitur. 
 Michaeas etiam eadem suae prophetiae commemorat tempora 
 post dies Oziae. Nam tres qui sequuntur reges nominat, quos 
 et Osee nominauit, Ioatham et Achaz et Ezechian. Hi sunt, 
 quos eodem tempore simul prophetasse ex eorum litteris

 

 
 
 
 inuenitur. His adiungitur Ionas eodem Ozia rege regnante et 
 Ioel, cum iam regnaret Ioatham, qui successit Oziae. Sed 
 istorum prophetarum duorum tempora in chronicis, non in 
 eorum libris potuimus inuenire, quoniam de suis diebus tacent. 
 Tenduntur autem hi dies a rege Latinorum Proca siue superiore 
 Auentino usque ad regem Romulum iam Romanum, uel 
 etiam usque ad regni primordia successoris eius Numae Pompilii 
 (Ezechias quippe rex Iuda eo usque regnauit); ac per 
 hoc per ea tempora isti uelut fontes prophetiae pariter eruperunt, 
 quando regnum defecit Assyrium coepitque Romanum; 
 ut scilicet, quem ad modum regni Assyriorum primo tempore 
 exstitit Abraham, cui promissiones apertissimae fierent in eius 
 semine benedictionis omnium gentium, ita occidentalis Babylonis 
 exordio, qua fuerat Christus imperante uenturus, in quo 
 inplerentur illa promissa, oracula prophetarum non solum 
 loquentium, uerum etiam scribentium in tantae rei futurae 
 testimonium soluerentur. Cum enim prophetae numquam fere 
 defuissent populo Israel, ex quo ibi reges esse coeperunt, in 
 usum tantummodo eorum fuere, non gentium; quando autem 
 scriptura manifestius prophetica condebatur , quae gentibus 
 quandoque prodesset, tunc oportebat inciperet, quando condebatur 
 haec ciuitas, quae gentibus imperaret.

CAPUT XXVIII. 
 De his, quae ad euangelium Christi pertinent, 
 quid Osee et Amos prophetauerint. 
 
 
 Osee igitur propheta, quanto profundius quidem loquitur, 
 tanto operosius penetratur. Sed aliquid inde sumendum est

 
 
 
 u ciuitate dei lib. XVIII . cap 27. 28.305 
 et hic ex nostra promissione ponendum. Et erit, inquit, in 
 loco quo dictum est eis: Non populus meus uos, 
 uocabuntur et ipsi filii Dei uiui. Hoc testimonium 
 propheticum de uocatione populi gentium, qui prius non per- 
 5 tinebat ad Deum, etiam apostoli intellexerunt. Et quia ipse 
 quoque populus gentium spiritaliter est in filiis Abrahae ac 
 per hoc recte dicitur Israel, propterea sequitur et dicit: Et 
 congregabuntur filii Iuda et filii Israel in id 
 ipsum, et ponent sibi principatum unum et adscenlodent 
 a terra. Hoc si adhuc uelimus exponere, eloquii prophetici 
 obtundetur sapor. Recolatur tamen lapis ille angularis 
 et duo parietes, unus ex Iudaeis, alter ex gentibus; ille nomine 
 filiorum Iuda, iste nomine filiorum Israel, eidem uni principatui 
 suo in id ipsum innitentes et adscendentes agnoscantur 
 i5 a terra. Istos autem carnaliter Israelitas, qui nunc nolunt 
 credere in Christum, postea credituros, id est filios eorum 
 (nam utique isti in suum locum moriendo transibunt), idem 
 propheta testatur dicens: Quoniam diebus multis sedebunt 
 filii Israel sine rege, sine principe, sine 
 20 sacrificio, sine altari, sine sacerdotio, sine manifestationibus. 
 Quis non uideat nunc sic esse Iudaeos? 
 Sed quid adiungat, audiamus. Et postea, inquit, reuertentur 
 filii Israel et inquirent Dominum Deum 
 suum et Dauid regem suum, et stupescent in Domino 
 et in bonis ipsius in nouissimis diebus. Nihil 
 est ista prophetia manifestius, cum Dauid regis nomine significatus 
 intellegitur Christus, quia factus est, sicut dicit 
 apostolus, ex semine Dauid secundum carnem. Praenuntiauit 
 iste propheta etiam tertio die Christi resurrectionem

 

 

 
 
 
 futuram, sicut eam prophetica altitudine praenuntiari oportebat, 
 ubi ait: Sanabit nos post biduum, in die tertio 
 resurgemus. Secundum hoc enim nobis dicit apostolus: 
 Si resurre-xistis cum Christo, quae sursum sunt 
 quaerite. Amos quoque de rebus talibus sic prophetat: 
 Praepara, inquit, te, ut inuoces Deum tuum Israel; 
 quia ecce ego firmans tonitrum et creans spiritum 
 et adnuntians in hominibus Christum suum; et alio 
 loco: In illa die, inquit, resuscitabo tabernaculum 
 Dauid, quod cecidit, et reaedificabo, quae ceci . 
 derunt eius, et destructa eius resuscitabo et reaedificabo 
 ea sicut dies saeculi; ita ut exquirant 
 me residui hominum et omnes gentes, in quibus 
 inuocatum est nomen meum super eos, dicit Dominus 
 faciens haec.

CAPUT XXVIIII. 
 Quae ab Esaia de Christo et ecclesia sint praedicta. 
 
 Esaias propheta non est in libro duodecim prophetarum, 
 qui propterea dicuntur minores, quia sermones eorum sunt 10 
 breues in eorum conparatione, qui maiores ideo uocantur, 
 quia prolixa uolumina condiderunt; ex quibus est hic Esaias, 
 quem propter eadem prophetiae tempora subiungo supradictis 
 duobus. Esaias ergo inter illa, quae arguit iniqua et iusta 
 praecepit et peccatori populo mala futura praedixit, etiam de 
 Christo et ecclesia, hoc est de rege et ea quam condidit ciuitate, 
 multo plura quam ceteri prophetauit, ita ut a quibusdam 
 euangelista quam propheta potius diceretur. Sed propter rationem 
 operis terminandi unum de multis hoc loco ponam. Ex

 

 
 
 
 persona quippe Dei Patris loquens: Ecce, inquit, intelleget 
 puer meus et exaltabitur et glorificabitur ualde. 
 Quem ad modum stupescent super te multi, ita gloria 
 priuabitur ab hominibus species tua et gloria tua ab 
 hominibus; ita mirabuntur gentes multae super eum 
 et continebunt reges os suum; quoniam quibus non 
 est nuntiatum de illo, uidebunt, et qui non audierunt, 
 intellegent. Domine, quis credidit auditui nostro, et 
 brachium Domini cui reuelatum est? Adnuntiauimus 
 coram illo, ut infans, ut radix in terra sitienti: non 
 est species illi neque gloria. Et uidimus eum, et non 
 habebat speciem neque decorem; sed species eius 
 sine honore, deficiens prae omnibus hominibus. Homo 
 in plaga positus et sciens ferre infirmitatem; quoniam 
 auersa est facies eius, inhonoratus est nec 
 magni aestimatus est. Hic peccata nostra portat et 
 pro nobis dolet; et nos existimauimus illum esse in 
 dolore et in plaga et in adflictione. Ipse autem uulneratus 
 est propter iniquitates nostras et infirmatus 
 est propter peccata nostra. Eruditio pacis nostrae in 
 eo; liuore eius nos sanati sumus. Omnes ut oues 
 errauimus, homo a uia sua errauit; et Dominus tradidit 
 illum pro peccatis nostris; et ipse, propter 
 quod adflictus est, non aperuit os. Ut ouis ad immolandum 
 ductus est et ut agnus ante eum, qui se tonderet, 
 sine uoce, sic non aperuit os suum. In humilitate 
 iudicium eius sublatum est. Generationem eius

 

 

 
 
 
 quis enarrabit? Quoniam tolletur de terra uita eius. 
 Ab iniquitatibus populi mei ductus est ad mortem. 
 Et dabo malignos pro sepultura eius et diuites pro 
 morte eius. Quoniam iniquitatem non fecit nec dolum 
 in ore suo; et Dominus uult purgare eum de plaga. 
 Si dederitis pro peccato animam uestram, uidebitis 
 semen longaeuum; et Dominus uult auferre a dolore 
 animam eius, ostendere illi lucem et formare intellectum, 
 iustificare iustum bene seruientem pluribus; 
 et peccata eorum ipse portabit. Propterea ipse hereditabit 
 plures et fortium diuidet spolia, propter quod 
 tradita est ad mortem anima eius, et inter iniquos 
 aestimatus est et ipse peccata multorum portauit, et 
 propter peccata eorum traditus est. Haec de Christo 
 Iam uero de ecclesia, quod sequitur, audiamus. Laetare, 
 inquit, sterilis, quae non paris; erumpe et clama, quae 
 non parturis; quoniam multi filii desertae magis 
 quam eius, quae habet uirum. Dilata locum tabernaculi 
 tui et aulaearum tuarum; fige, noli parcere, prolonga 
 funiculos tuos et palos tuos conforta, adhuc 
 in dextram et sinistram partem extende. Et semen 
 tuum hereditabit gentes, et ciuitates desertas inhabitabis. 
 Ne timeas, quoniam confusa es, neque reuerearis, 
 quia exprobrata es; quoniam confusionem 
 aeternam obliuisceris et obprobrium uiduitatis tuae 
 non eris memor. Quoniam Dominus faciens te, Dominus 
 Sabaoth nomen ei; et qui eruit te, ipse Deus 
 Israel uniuersae terrae uocabitur; et cetera. Verum ista

 

 
 
 
 sint satis; et in eis sunt exponenda nonnulla; sed sufficere 
 arbitror quae ita sunt aperta, ut etiam inimici intellegere 
 cogantur inuiti.

CAPUT XXX. 
 Quae Michaeas et Ionas et Ioel nouo testamento 
 congruentia prophetarint. 
 
 Michaeas propheta Christum in figura ponens magni cuiusdam 
 montis haec loquitur: Erit in nouissimis diebus 
 manifestus mons Domini paratus super uertices montium 
 et exaltabitur super colles. Et festinabunt ad 
 eum plebes, et ibunt gentes multae et dicent: Venite, 
 ascendamus in montem Domini et in domum Dei 
 Iacob, et ostendet nobis uiam suam, et ibimus in 
 semitis eius; quia ex Sion procedet lex et uerbum 
 Domini ex Hierusalem. Et iudicabit inter plebes multas, 
 et redarguet gentes potentes usque in longinquum. 
 Praedicens iste propheta et locum in quo natus est 
 Christus: Et tu, inquit, Bethleem, domus Ephrata, minima 
 es, ut sis in milibus Iuda; ex te mihi prodiet, 
 ut sit in principem Israel; et egressus eius ab initio 
 et ex diebus aeternitatis. Propterea dabit eos usque 
 ad tempus parturientis, pariet, et residui fratres eius 
 conuertentur ad filios Israel. Et stabit et uidebit et 
 pascet gregem suum in uirtute Domini, et in honore 
 nominis Domini Dei sui erunt; quoniam nunc magnificabitur 
 usque ad summum terrae.

 

 
 
 
 Ionas autem propheta non tam sermone Christum, quam 
 sua quadam passione prophetauit, profecto apertius, quam si 
 eius mortem et resurrectionem uoce clamaret. Ut quid enim 
 exceptus est uentre beluino et die tertio redditus, nisi ut 
 significaret Christum de profundo inferni die tertio rediturum? 
 
 
 Ioel omnia, quae prophetat, multis uerbis conpellit exponi. 
 ut quae pertinent ad Christum et ecclesiam dilucescant. Unum 
 tamen, quod etiam apostoli commemorauerunt, quando in congregatos 
 credentes Spiritus sanctus, sicut a Christo promissus 
 fuerat, desuper uenit, non praetermittam. Et erit, inquit, 
 post haec, et effundam de spiritu meo super omnem 
 carnem; et prophetabunt filii uestri et filiae uestrae, 
 et seniores uestri somnia somniabunt, et 
 iuuenes uestri uisa uidebunt; et quidem in seruos 
 et ancillas meas in illis diebus effundam de spiritu 
 meo.

CAPUT XXXI. 
 Quae in Abdia et Naum et Ambacu de salute mundi 
 in Christo praenuntiata reperiantur. 
 
 Tres prophetae de minoribus, Abdias, Naum, Ambacum, 
 nec tempora sua dicunt ipsi, nec in chronicis Eusebii et 
 Hieronymi, quando prophetauerint, inuenitur. Abdias enim 
 positus est quidem ab eis cum Michaea, sed non eo loco, ubi 
 notantur tempora, quando Michaeam prophetasse ex eius litteris 
 constat; quod errore neglegenter describentium labores 
 alienos existimo contigisse; duos uero alios commemoratos in 
 codicibus chronicorum, quos habuimus, non potuimus inuenire. 
 Tamen quia canone continentur, nec ipsi oportet praetereantur

 

 
 
 
 a nobis. Abdias, quantum ad scripturam eius adtinet, omnium 
 breuissimus prophetarum, aduersus Idumaeam loquitur, gentem 
 scilicet Esau, ex duobus geminis filiis Isaac, nepotibus Abrahae, 
 maioris illius reprobati. Porro si Idumaeam modo locutionis, 
 quo intellegitur a parte totum, accipiamus positam esse pro 
 gentibus: possumus de Christo agnoscere, quod ait inter 
 cetera: In monte autem Sion erit salus et erit sanctum; 
 et paulo post in fine ipsius prophetiae: Et adscendent, 
 inquit, resaluati ex monte Sion, ut defendant 
 montem E sau , et erit Domino regnum. Apparet quippe 
 id esse conpletum, cum resaluati ex monte Sion, id est ex 
 Iudaea credentes in Christum, qui praecipue agnoscuntur apostoli, 
 adscenderunt, ut defenderent montem Esau. Quo modo 
 defenderent, nisi per euangelii praedicationem saluos faciendo 
 eos qui crediderunt, ut eruerentur de potestate tenebrarum et 
 transferrentur in regnum Dei? Quod consequenter expressit 
 addendo: Et erit Domino regnum. Mons enim Sion 
 Iudaeam significat, ubi futura praedicta est salus et sanctum, 
 quod est Christus Iesus. Mons uero Esau Idumaea est, per 
 quam significata est ecclesia gentium, quam defenderunt, sicut 
 exposui, resaluati ex monte Sion, ut esset Domino regnum. 
 Hoc obscurum erat, antequam fieret; sed factum quis non 
 fidelis agnoscat? 
 
 Naum uero propheta, immo per illum Deus: Exterminabo, 
 inquit, sculptilia et conflatilia, ponam sepulturam 
 tuam; quia ueloces ecce super montes pedes euangelizantis 
 et adnuntiantis pacem. Celebra, Iuda, 
 dies festos tuos, redde uota tua; quia iam non 
 adicientultra , uttranseantinuetustatem . Consummatum 
 est, consumtum est, ablatum est.

 

 
 
 
 Adscendit , qui insufflat in faciem tuam, eripiens te ex 
 tribulatione. Quis adscenderit ab inferis et insufflauerit in 
 faciem Iudae, hoc est Iudaeorum discipulorum, Spiritum 
 sanctum, recolat qui meminit euangelium. Ad nouum enim 
 testamentum pertinent, quorum dies festi ita spiritaliter innouantur , 
 ut in uetustatem transire non possint. Porro per 
 euangelium exterminata sculptilia et conflatilia, id est idola 
 deorum falsorum, et obliuioni tamquam sepulturae tradita iam 
 uidemus et hanc etiam in hac re prophetiam conpletam esse 
 cognoscimus. 
 
 
 Ambacum de quo alio quam de Christi aduentu, qui futurus 
 fuerat, intellegitur dicere: Et respondit Dominus ad me 
 et dixit: Scribe uisum aperte in buxo, ut adsequatur 
 qui legit ea; quia adhuc uisio ad tempus, et 
 orietur in fine et non in uacuum; si tardauerit, 
 sustine eum, quia ueniens ueniet et non morabitur?.

CAPUT XXXII. 
 De prophetia quae in oratione Ambacu et cantico 
 continetur. 
 
 
 In oratione autem sua cum cantico cui nisi Domino Christo 
 dicit: Domine, audiui auditionem tuam, et timui; 
 Domine, consideraui opera tua, et expaui? Quid 
 enim hoc est nisi praecognitae nouae ac repentinae salutis 
 hominum ineffabilis admiratio? In medio duorum anima 
 lium cognosceris quid est nisi aut in medio duorum 
 testamentorum, aut in medio duorum latronum, aut in medio

 

 
 
 
 Moysi et Heliae cum illo in monte sermocinantium? Dum 
 adpropinquant anni, nosceris; in aduentu temporis 
 ostenderis, nec exponendum est. In eo cum turbata 
 fuerit anima mea, in ira misericordiae memor eris 
 quid est nisi quod Iudaeos in se transfigurauit, quorum gentis 
 fuit, qui cum magna ira turbati crucifigerent Christum, ille 
 misericordiae memor dixit: Pater ignosce illis, quia 
 nesciunt quod faciunt? Deus de Theman ueniet et 
 sanctus de monte umbroso et condenso. Quod hic 
 dictum est: De Theman ueniet, alii interpretati sunt lab 
 Austro) uel cAfrico ); per quod significatur meridies, id est 
 feruor caritatis et splendor ueritatis. Montem uero umbrosum 
 adque condensum, quamuis multis modis possit intellegi, 
 libentius acceperim scripturarum altitudinem diuinarum, quibus 
 prophetatus est Christus. Multa ibi quippe umbrosa adque 
 condensa sunt, quae mentem quaerentis exerceant. Inde autem 
 uenit, cum ibi eum, qui intellegit, inuenit. Operuit caelos 
 uirtus eius, et laudis eius plena est terra quid est 
 nisi quod etiam in psalmo dicitur: Exaltare supercaelos , 
 Deus, et super omnem terram gloria tua? Splendor 
 eius ut lumen erit quid est nisi cfama eius credentes 
 inluminabit\'? Cornua in manibus eius sunt quid est 
 nisi tropaeum crucis? Et posuit caritatem firmam 
 fortitudinis suae nec exponendum est. Ante faciem 
 eius ibit uerbum, etprodietin campum post pedes 
 eius quid est nisi quod et antequam huc ueniret praenuntiatus 
 est, et postea quam hinc reuersus est, adnuntiatus est?

 

 
 
 
 Stetit, et terra commota est quid est nisi *stetit ad subueniendum, 
 et terra commota est ad credendum\'? Respexit. 
 et tabuerunt gentes, hoc est \'misertus est et fecit populos 
 paenitentes\'. Contriti sunt montes uiolentia, hoc 
 est \'uim facientibus miraculis elatorum est contrita superbia\'. 
 Defluxerunt colles aeternales, hoc est humiliati sunt 
 ad tempus, ut erigerentur in aeternum\\ Ingressus aeternos 
 eius pro laboribus uidi, hoc est (non sine mercede 
 aeternitatis laborem caritatis adspexi*. Tabernacula Aethiopum 
 expauescent et tabernacula terrae Madiam, 
 hoc est \'gentes repente perterritae nuntio mirabilium tuorum 
 etiam quae non sunt in iure Romano erunt in populo Christiano.\' 
 Numquid in fluminibus iratus es, Domine. 
 aut in fluminibus furor tuus aut in mari impetus 
 tuus? hoc ideo dictum est, quia non uenit nunc ut iudicet 
 mundum, sed ut saluetur mundus per ipsum. Quia adscendes 
 super equos tuos, et equitatio tua salus, hoc 
 est \'euangelistae tui portabunt te, qui reguntur a te, et euangelium 
 tuum salus erit eis, qui credunt in te/ Intendens 
 intendes arcum tuumsupersceptra , dicitDominus 
 hoc est ccomminaberis iudicium tuum etiam regibus terrae.\' 
 Fluminibus scindetur terra, hoc est influentibus sermonibus 
 praedicantium te aperientur ad confitendum hominum 
 corda, quibus est dictum: Scindite corda uestra et non 
 uestimenta.\' Quid est: Videbunt te et dolebunt 
 populi, nisi ut lugendo sint beati? Quid est: Dispergens 
 aquas incessu, an \'ambulando in eis, qui te usque quaque 
 adnuntiant, hac adque hac dispergis fluenta doctrinae\'? Quid 
 est: Dedit abyssus uocem suam, an \'profunditas cordis

 

 
 
 
 humani quid ei uideretur expressit\'? Altitudo phantasiae 
 suae tamquam uersus superioris est expositio; altitudo enim 
 est abyssus. Quod autem ait: Phantasiae suae, subaudiendum 
 est (uocem dedit); hoc est, quod diximus, quid ei 
 uideretur expressit). Phantasia quippe uisio est, quam non 
 tenuit, non operuit, sed confitendo eructauit. Eleuatus est 
 sol, et luna stetit in ordine suo, hoc est \'adscendit 
 Christus in caelum, et ordinata est ecclesia sub rege suo*. 
 In lucem iacula tua ibunt, hoc est \'non in occultum, 
 sed in manifestum tua uerba mittentur.\' In splendorem 
 coruscationis armorum tuorum, subaudiendum est 
 iacula tua ibunt\\ Dixerat enim suis: Quae dico uobis in 
 tenebris, dicite in lumine. In comminatione minor 
 a b i s terram, id est \'comminando humiliabis homines.) Et 
 in furore deicies gentes, quia eos, qui se exaltant, 
 uindicando conlides. Existi in salutem populi tui, ut 
 saluos facias christos tuos; misisti in capita iniquorum 
 mortem, nihil horum est exponendum. Excitasti 
 uincula usque ad collum, et bona hic possunt intellegi 
 uincula sapientiae, ut iniciantur pedes in conpedes eius et 
 collum in torquem eius. Praecidisti in stupore mentis, 
 subaudimus (uincula); excitauit enim bona, praecidit mala, de 
 quibus ei dicitur: Disrupisti uincula mea, et hoc in 
 stupore mentis, id est mirabiliter. Capita potentium 
 mouebuntur in ea, in ea scilicet admiratione. Adaperient 
 morsus suos, sicut edens pauper absconse. Potentes 
 enim quidam Iudaeorum ueniebant ad Dominum facta eius et 
 uerba mirati, et esurientes panem doctrinae manducabant absconse 
 propter metum Iudaeorum, sicut eos prodidit

 

 
 
 
 euangęlium . Et inmisisti in mare equos tuos turbantes 
 aquas multas, quae nihil sunt aliud quam populi multi; 
 non enim alii timore conuerterentur, alii furore persequerentur, 
 nisi omnes turbarentur. Obseruaui, et expauit uenter 
 meus a uoce orationis labiorum meorum; et introiit 
 tremor in ossa mea, et subtus me turbata 
 est habitudo mea. Intendit in ea, quae dicebat, et ipsa 
 sua est oratione perterritus, quam prophetice fundebat et in 
 qua futura cernebat; turbatis enim populis multis uidit inminentes 
 ecclesiae tribulationes; continuoque se membrum eius 
 agnouit adque ait: Requiescam in die tribulationis. 
 tamquam ad eos pertinens, qui sunt spe gaudentes, in tribulatione 
 patientes. Ut adscendam, inquit, ad populum 
 peregrinationis meae, recedens utique a populo maligno 
 carnalis cognationis suae, non peregrinante in hac terra nec 
 supernam patriam requirente. Quoniam ficus, inquit, non 
 adferet fructus, et non erunt natiuitates in uineis; 
 mentietur opus oliuae, et campi non facient escam. 
 Defecerunt ab esca oues, et non supersunt in 
 praesepibus boues. Vidit eam gentem, quae Christum 
 fuerat occisura, ubertatem copiarum spiritalium perdituram, 
 quas per terrenam fecunditatem more prophetico figurauit 
 Et quia iram Dei talem propterea passa est illa gens, quia 
 ignorans Dei iustitiam suam uoluit constituere, iste continuo: 
 Ego autem, inquit, in Domino exultabo, gaudebo in 
 Deo salutari meo. Dominus Deus meus uirtus mea, 
 statuit pedes meos in consummationem; super excelsa 
 inponet me, ut uincam in cantico eius, illo 
 scilicet cantico, de quo similia quaedam dicuntur in psalmo:

 

 
 
 
 Statuit super petram pedes meos et direxit gressus 
 meos, et inmisit in os meum canticum nouum, 
 hymnum Deo nostro. Ipse ergo uincit in cantico Domini, 
 qui placet in eius laude non sua, ut qui gloriatur, in 
 Domino glorietur. Melius autem mihi uidentur quidam 
 codices habere: Gaudebo in Deo Iesu meo, quam hi, qui 
 uolentes id Latine ponere, nomen ipsum non posuerunt, quod 
 est nobis amicius et dulcius nominare.

CAPUT XXXIII. 
 De Christo et uocatione gentium quae Hieremias 
 et Sophonias prophetico spiritu sint praefati. 
 
 Hieremias propheta de maioribus est, sicut Esaias, non de 
 minoribus, sicut ceteri, de quorum scriptis nonnulla iam posui. 
 Prophetauit autem regnante Iosia in Hierusalem et aput Romanos 
 Anco Marcio, iam propinquante captiuitate Iudaeorum 
 Tetendit autem prophetiam usque ad quintum mensem captiuitatis, 
 sicut in eius litteris inuenimus. Sophonias autem unus 
 de minoribus adiungitur ei. Nam et ipse in diebus Iosiae 
 prophetasse se dicit; sed quousque, non dicit. Prophetauit 
 ergo Hieremias non solum Anci Marcii, uerum etiam Tarquinii 
 Prisci temporibus, quem Romani habuerunt quintum regem. 
 Ipse enim, quando illa captiuitas facta est, regnare iam coeperat. 
 Prophetans ergo de Christo Hieremias: Spiritus, 
 inquit, oris nostri Christus Dominus captus est in 
 peccatis nostris, sic breuiter ostendensetdominum nostrum 
 Christum et passum esse pro nobis. Item loco alio: Hic 
 Deus meus, inquit, et non aestimabitur alter ad 
 eum; qui inuenit omnem uiam prudentiae et dedit

 

 
 
 
 eam Iacob puero suo et Israel dilecto suo; post 
 haec in terra uisus est et cum hominibus conuersatus 
 est. Hoc testimonium quidam non Hieremiae, sed 
 scribae eius adtribuunt, qui uocabatur Baruch; sed Hieremiae 
 celebratius habetur. Rursus idem propheta de ipso: Ecce. 
 inquit, dies ueniunt, ait Dominus, et suscitabo 
 Dauid germen iustum, et regnabit rex et sapiens 
 erit et faciet iudicium et iustitiam in terra. In 
 diebus illis saluabitur Iuda, et Israel habitabit 
 confidenter; et hoc est nomen, quod uocabunt 
 eum: Dominus iustus noster. De uocatione etiam gentium, 
 quae fuerat futura et eam nunc inpletam cernimus, sic 
 locutus est: Domine Deus meus et refugium meum 
 in die malorum, ad te gentes uenient ab extremo 
 terrae et dicent: Vere mendacia coluerunt patres 
 nostri simulacra, et non est in illis utilitas. Quia 
 uero non erant eum agnituri Iudaei, a quibus eum et occidi 
 oportebat, sic idem propheta significat: Graue cor per 
 omnia, et homo est, et quis agnoscit eum? Huius 
 est etiam illud quod in libro septimo decimo posui de testamento 
 nouo, cuius est mediator Christus. Ipse quippe Hieremias 
 ait: Ecce dies ueniunt, dicit Dominus, et consummabo 
 super domumlacob testamentum nouum, 
 et cetera quae ibi leguntur. 
 
 Sophoniae autem prophetae, qui cum Hieremia prophetabat, 
 haec praedicta de Christo interim ponam: Exspecta me, dicit 
 Dominus, in die resurrectionis meae in futurum: 
 quia iudicium meum, ut congregem gentes et

 

 
 
 
 colligam regna. Et iterum: Horribilis, inquit, Dominus super 
 eos, et exterminabit omnes deos terrae, et adorabit 
 eum uir de loco suo, omnes insulae gentium. Et paulo 
 post: Tunc, inquit, transuertam in populos linguam et 
 progenies eius, ut inuocent omnes nomen Domini et 
 seruiant ei sub iugo uno; a finibus fluminum Aethiopiae 
 adferent hostias mihi. In illo die [non] confunderis 
 ex omnibus adinuentionibus tuis, quas inpie 
 egisti in me; quia tunc auferam abs te prauitates 
 iniuriae tuae; et iam non adicies, ut magnificeris 
 super montem sanctum meum, et subrelinquam in te 
 populum mansuetum et humilem; et uerebuntur a 
 nomine Domini, qui reliqui fuerint Israel. Hae sunt 
 reliquiae, de quibus alibi prophetatur, quod apostolus etiam 
 commemorat: Si fuerit numerus filiorum Israel sicut 
 harena maris, reliquiae saluae fient. Hae quippe in 
 Christum illius gentis reliquiae crediderunt.

CAPUT XXXIIII. 
 De prophetia Danielis et Hiezechielis, quae in 
 Christum ecclesiamque concordat. 
 
 
 In ipsa POITO Babyloniae captiuitate prius prophetauerunt 
 Daniel et Hiezechiel, alii scilicet duo ex prophetis maioribus. 
 Quorum Daniel etiam tempus, quo uenturus fuerat Christus 
 adque passurus, numero definiuit annorum; quod longum est 
 conputando monstrare, et ab aliis factitatum est ante nos. 
 De potestate uero eius et ecclesia sic locutus est:

 

 
 
 
 Videbam, inquit, in uisu noctis, et ecce cum nubibus 
 caeli ut filius hominis ueniens erat; et usque ad 
 uetustum dierum peruenit, et in conspectu eius 
 praelatus est; et ipsi datus est principatus et 
 honor et regnum, et omnes populi, tribus, linguae 
 ipsi seruient. Potestas eius potestas perpetua. 
 quae non transibit, et regnum eius non corrump 
 e t u r. 
 
 Hiezechiel quoque more prophetico per Dauid Christum 
 significans, quia carnem de Dauid semine adsumsit (propter 
 quam formam serui, qua factus est homo, etiam seruus Dei 
 dicitur idem Dei filius), sic eum prophetando praenuntiat ei 
 persona Dei Patris: Et suscitabo, inquit, superpecora 
 mea pastorem unum qui pascat ea, seruum meum 
 Dauid; et ipse pascet ea et ipse erit his in pastorem. 
 Ego autem Dominus ero eis in Deum, et 
 seruus meus Dauid princeps in medio eorum; ego 
 Dominus locutus sum. Et alio loco: Et rex, inquit. 
 unus erit omnibus imperans; et non erunt ultra 
 duae gentes, nec diuidentur amplius ia duo regna; 
 neque polluentur ultra in idolis suis et abominationibus 
 et in cunctis iniquitatibus suis. Et saluos 
 eos faciam de uniuersis sedibus suis, in quibus 
 peccauerunt, et mundabo eos; et erunt mihi populus, 
 et ego ero eis Deus; et seruus meus Dauid 
 rex super eos, et pastor unus erit omnium eorum.

CAPUT XXXV. 
 De trium prophetarum uaticinio, id est Aggaei, 
 Zachariae et Malachiae. 
 
 Restant tres minores prophetae, qui prophetauerunt in fine 
 captiuitatis, Aggaeus, Zacharias, Malachias. Quorum Aggaeus 
 Christum et ecclesiam hac apertius breuitate prophetat: Haec 
 dicit Dominus exercituum: Adhuc unum modicum 
 est, et ego commouebo caelum et terram et mare 
 et aridam, et mouebo omnes gentes, et ueniet 
 desideratus cunctis gentibus. Haec prophetia partim 
 conpleta iam cernitur, partim speratur in fine conplenda. 
 Mouit enim caelum angelorum et siderum testimonio, quando 
 incarnatus est Christus; mouit terram ingenti miraculo de 
 ipso uirginis partu; mouit mare et aridam, cum et in insulis 
 et in orbe toto Christus adnuntiatur: ita moueri omnes gentes 
 uidemus ad fidem. Iam uero quod sequitur: Et ueniet 
 desideratus cunctis gentibus, de nouissimo eius exspectatur 
 aduentu. Ut enim esset desideratus exspectantibus, prius 
 oportuit eum dilectum esse credentibus. 
 
 Zacharias de Christo et ecclesia: Exuit, inquit, ualde, 
 filia Sion, iubila, filia Hierusalem; ecce rex tuus 
 uenit tibi iustus et saluator; ipse pauper et 
 adscendens super asinum et super pullum filium 
 asinae; et potestas eius a mari usque ad mare et 
 a fluminibus usque ad fines terrae. Hoc quando 
 factum sit, ut Dominus Christus in itinere iumento huius 
 generis uteretur, in euangelio legitur, ubi et haec prophetia 
 commemoratur ex parte, quantum illi loco sufficere uisum 
 est. Alio loco ad ipsum Christum in spiritu prophetiae

 

 

 

 
 
 
 loquens de remissione peccatorum per eius sanguinem: Tu 
 quoque, inquit, in sanguine testamenti tu-i emisisti 
 uinctos tuos de lacu, in quo non est aqua. Quid 
 per hunc lacum uelit intellegi, possunt diuersa sentiri etiam 
 secundum rectam fidem. Mihi tamen uidetur non eo significari 
 melius, nisi humanae miseriae profunditatem siccam 
 quodam modo et sterilem, ubi non sunt fluenta iustitiae, sed 
 iniquitatis lutum. De hoc quippe etiam in psalmo dicitur: 
 Et eduxit me de lacu miseriae et de luto limi. 
 
 Malachias prophetans ecclesiam, quam per Christum cernimus 
 propagatam, Iudaeis apertissime dicit ex persona Dei: 
 Non est mihi uoluntas in uobis, et munus non 
 suscipiam de manu uestra. Ab ortu enim solis 
 usque ad occasum magnum nomen meum in gentibus, 
 et in omni loco sacrificabitur et offeretur 
 nomini meo oblatio munda; quia magnum nomen 
 meum in gentibus, dicit Dominus. Hoc sacrificium 
 per sacerdotium Christi secundum ordinem Melchisedech cum 
 in omni loco a solis ortu usque ad occasum Deo iam uideamus 
 offerri, sacrificium autem Iudaeorum, quibus dictum est: 
 Non est mihi uoluntas in uobis, nec accipiam 
 munus de manibus uestris, cessasse negare non possunt: 
 quid adhuc exspectant alium Christum, cum hoc, quod prophetatum 
 legunt et inpletum uident, inpleri non potuerit 
 nisi per ipsum? Dicit enim paulo post de ipso ex persona 
 Dei: Testamentum meum erat cum eo uitae et pacis. 
 et.dedi ei, ut timore timeret me, et a facie nominis 
 mei reuereretur. Lex ueritatis erat in ore ipsius. 
 in pace dirigens ambulauit mecum et multos conuertit 
 ab iniquitate; quoniam labia sacerdotis

 

 
 
 
 custodient scientiam et legem inquirent ex ore 
 eius; quoniam angelus Domini omnipotentis est. 
 Nec mirandum est, quia Domini omnipotentis angelus dictus 
 est Christus Iesus. Sicut enim seruus propter formam serui, 
 in qua uenit ad homines, sic angelus propter euangelium, 
 quod nuntiauit hominibus. Nam si Graeca ista interpretemur, 
 et euangelium bona nuntiatio est et angelus nuntius. De ipso 
 quippe iterum dicit: Ecce mittam angelum meum, et 
 prospiciet uiam ante faciem meam; et subito 
 ueniet in templum suum Dominus, quem uos quaeritis, 
 et angelus testamenti, quem uos uultis. 
 Ecce uenit, dicit Dominus omnipotens; et quis 
 sustinebit diem introitus eius? aut quis resistet 
 in adspectu eius? Hoc loco et primum et secundum Christi 
 praenuntiauit aduentum; primum scilicet, de quo ait: Et 
 subito ueniet in templum suum, id est in carnem 
 suam, de qua dixit in euangelio: Soluite templum hoc, 
 et in triduo resuscitabo illud; secundum uero, ubi 
 ait: Ecce uenit, dicit Dominus omnipotens, et 
 quis sustinebit diem introitus eius? aut quis resistet 
 in adspectu eius? Quod autem dixit: Dominus, 
 quem uos quaeritis, et angelus testamenti, quem 
 uos uultis, significauit utique etiam Iudaeos secundum 
 scripturas, quas legunt, Christum quaerere et uelle. Sed multi 
 eorum, quem quaesierunt et uoluerunt, uenisse non agnouerunt, 
 excaecati in cordibus suis praecedentibus meritis suis. Quod 
 sane hic nominat testamentum, uel supra, ubi ait: Testamentum 
 meum erat cum eo, uel hic, ubi eum dixit

 

 

 
 
 
 angelum testamenti, nouum procul dubio testamentum debemus 
 accipere, ubi sempiterna, non uetus, ubi temporalia sunt 
 promissa; quae pro magno habentes plurimi infirmi et Deo 
 uero talium rerum mercede seruientes, quando uident eis 
 inpios abundare, turbantur. Propter quod idem propheta, ut 
 noui testamenti aeternam beatitudinem, quae non dabitur nisi 
 bonis, distingueret a ueteris terrena felicitate, quae plerumque 
 datur et malis: Ingrauastis, inquit, super me uerba 
 uestra, dicit Dominus, et dixistis: In quo detraximus 
 de te? Dixistis: Vanus est omnis, qui seruit 
 Deo, et quid plus, quiacustodiuimusobseruationes 
 eius, et quia ambulauimus supplicantes ante faciem 
 Domini omnipotentis? Et nunc nos beatificamus 
 alienos, etreaedificanturomnes , quifaciunt 
 iniqua; et aduersati sunt Deo, et salui facti sunt. 
 Haec oblocuti sunt, qui timebant Dominum, unusquisque 
 ad proximum suum; et animaduertit Dominus 
 et audiuit; et scripsit librum memoriae in 
 conspectu suo eis, qui timent Dominum et reuerentur 
 nomen eius. Isto libro significatum est testamentum 
 nouum. Denique quod sequitur audiamus: Et erunt 
 mihi, dicit Dominus omnipotens, in diem qua 
 ego facio in adquisitionem, et eligam eos sicut 
 eligit homo filium suum seruientem sibi; et conuertimini, 
 et uidebitis inter iustum et in ius t u ro, 
 et inter seruientem Deo et non seruientem. Quoniam 
 ecce dies uenit ardens sicut clibanus et 
 concremabit eos, et erunt omnes alienigenae et

 

 
 
 
 omnes facientes iniquitatem stipula, et incendet 
 illos dies, qui adueniet, dicitDominusomnipotens ; 
 et non derelinquetur eorum radix neque sarmentum. 
 Et orietur uobis timentibus nomen meum 
 sol iustitiae, et sanitas in pinnis eius; et exibitis 
 et exultabitis sicut uituli ex uinculis resoluti; 
 et conculcabitis iniquos, et erunt cinis sub pedibus 
 uestris in die, in quo ego facio, dicit Dominus 
 omnipotens. Hic est qui dicitur dies iudicii; de quo suo 
 loco, si Deus uoluerit, loquemur uberius.

CAPUT XXXVI. 
 De Esdra et libris Macchabaeorum. 
 
 Post hos tres prophetas, Aggaeum, Zachariam, Malachiam, 
 per idem tempus liberationis populi ex Babylonica seruitute 
 scripsit etiam Esdras, qui magis rerum gestarum scriptor est 
 habitus quam propheta (sicuti est et liber, qui appellatur 
 Esther, cuius res gesta in laudem Dei non longe ab his temporibus 
 inuenitur); nisi forte Esdras in eo Christum prophe 
 tasse intellegendus est, quod inter quosdam iuuenes orta 
 quaestione, quid amplius ualeret in rebus, cum reges unus 
 dixisset, alter uinum, tertius mulieres, quae plerumque regibus 
 imperarent, idem tamen tertius ueritatem super omnia 
 demonstrauit es. e uictricem. Consulto autem euangelio Christum 
 esse cognoscimus ueritatem. Ab hoc tempore aput 
 Iudaeos restituto templo non reges, sed principes fuerunt 
 usque ad Aristobolum: quorum subputatio temporum non in

 

 
 
 
 scripturis sanctis, quae appellantur canonicae, sed in aliis 
 inuenitur, in quibus sunt et Macchabaeorum libri, quos non 
 Iudaei, sed ecclesia pro canonicis habet propter quorundam 
 martyrum passiones uehementes adque mirabiles, qui, antequam 
 Christus uenisset in carne, usque ad mortem pro Dei 
 lege certarunt et mala grauissima adque horribilia pertulerunt.

CAPUT XXXVII. 
 Quod prophetica auctoritas omni origine gentilis 
 philosophiae inueniatur antiquior. 
 
 
 Tempore igitur prophetarum nostrorum, quorum iam scripta 
 ad notitiam fere omnium gentium peruenerunt, et multo magis 
 post eos fuerunt philosophi gentium, qui hoc etiam nomine 
 uocarentur, quod coepit a Samio Pythagora, qui eo tempore, 
 quo Iudaeorum est soluta captiuitas, coepit excellere adque 
 cognosci. Multo magis ergo ceteri philosophi post prophetas 
 reperiuntur fuisse. Nam ipse Socrates Atheniensis, magister 
 omnium, qui tunc maxime claruerunt, tenens in ea parte, quae 
 moralis uel actiua dicitur, principatum, post Esdram in chronicis 
 inuenitur. Non multo post etiam Plato natus est, qui 
 longe ceteros Socratis discipulos anteiret. Quibus si addamus 
 etiam superiores, qui nondum philosophi uocabantur, septem 
 scilicet sapientes ac deinde physicos, qui Thaleti successerunt 
 in perscrutanda natura rerum studium eius imitati, Anaximandrum 
 scilicet et Anaximenem et Anaxagoram aliosque nonnullos, 
 antequam Pythagoras philosophum primus profiteretur: 
 nec illi prophetas nostros uniuersos temporis antiquitate praecedunt, 
 quando quidem Thales, post quem ceteri fuerunt, 
 regnante Romulo eminuisse fertur, quando de fontibus Israel

 
 
 
 in\' eis litteris, quae toto orbe manarent, prophetiae flumen 
 erupit. Soli igitur illi theologi poetae, Orpheus, Linus, Musaeus 
 et si quis alius aput Graecos fuit, his prophetis Hebraeis, 
 quorum scripta in auctoritate habemus, annis reperiuntur 
 priores. Sed nec ipsi uerum theologum nostrum Moysen, qui 
 unum uerum Deum ueraciter praedicauit, cuius nunc scripta 
 in auctoritatis canone prima sunt, tempore praeuenerunt; ac 
 per hoc, quantum ad Graecos adtinet, in qua lingua litterae 
 huius saeculi maxime ferbuerunt, nihil habent unde sapientiam 
 suam iactent, quo religione nostra, ubi uera sapientia est, si 
 non superior, saltem uideatur antiquior. Verum, quod fatendum 
 est, non quidem in Graecia, sed in barbaris gentibus, 
 sicut in Aegypto, iam fuerat ante Moysen nonnulla doctrina, 
 quae illorum sapientia diceretur; alioquin non scriptum esset 
 in libris sanctis, Moysen eruditum fuisse omni sapientia 
 Aegyptiorum, tunc utique, quando ibi natus et a filia Pharaonis 
 adoptatus adque nutritus etiam liberaliter educatus 
 est. Sed nec sapientia Aegyptiorum sapientiam prophetarum 
 nostrorum tempore antecedere potuit, quando quidem et 
 Abraham propheta fuit. Quid autem sapientiae potuit esse in 
 Aegypto, antequam eis Isis, quam mortuam tamquam magnam 
 deam colendam putarunt, litteras traderet? Isis porro Inachi 
 filia fuisse proditur, qui primus regnare coepit Argiuis, quando 
 Abrahae iam nepotes reperiuntur exorti.

CAPUT XXXVIII. 
 Quod quaedam sanctorum scripta ecclesiasticus 
 canon propter nimiam non receperit uetustatem, 
 ne per occasionem eorum falsa ueris insererentur. 
 
 Iam uero si longe antiquiora repetam, et ante illud grande 
 diluuium noster erat utique Noe patriarcha, quem prophetam 
 quoque non inmerito dixerim; si quidem ipsa arca, quam 
 fecit et in qua cum suis euasit, prophetia nostrorum temporum 
 fuit. Quid Enoch septimus ab Adam, nonne etiam in 
 canonica epistula apostoli Iudae prophetasse praedicatur? 
 Quorum scripta ut aput Iudaeos et aput nos in auctoritate 
 non essent, nimia fecit antiquitas, propter quam uidebantur 
 habenda esse suspecta, ne proferrentur falsa pro ueris. Nam 
 et proferuntur quaedam quae ipsorum esse dicantur ab eis, 
 qui pro suo sensu passim quod uolunt credunt. Sed ea castitas 
 canonis non recepit, non quod eorum hominum, qui Deo 
 placuerunt, reprobetur auctoritas, sed quod ista esse non 
 credantur ipsorum. Nec mirum debet uideri, quod suspecta 
 habentur, quae sub tantae antiquitatis nomine proferuntur; 
 quando quidem in ipsa historia regum Iuda et regum Israel, 
 quae res gestas continet, de quibus eidem scripturae canonicae 
 credimus, commemorantur plurima, quae ibi non explicantur 
 et in libris dicuntur aliis inueniri, quos prophetae 
 scripserunt, et alicubi eorum quoque prophetarum nomina 
 non tacentur; nec tamen inueniuntur in canone, quem recepit 
 populus Dei. Cuius rei, fateor, causa me latet, nisi quod 
 existimo etiam ipsos, quibus ea, quae in auctoritate religionis 
 esse deberent, sanctus utique Spiritus reuelabat, alia sicut 
 homines historica diligentia, alia sicut prophetas inspiratione

 

 
 
 
 diuina scribere potuisse, adque haec ita fuisse distincta, ut 
 illa tamquam ipsis, ista uero tamquam Deo per ipsos loquenti 
 iudicarentur esse tribuenda, ac sic illa pertinerent ad uber. 
 tatem cognitionis, haec ad religionis auctoritatem, in qua 
 auctoritate custoditur canon, praeter quem iam si qua etiam 
 sub nomine uerorum prophetarum scripta proferuntur, nec ad 
 ipsam copiam scientiae ualent, quoniam utrum eorum sint, 
 quorum esse dicuntur, incertum est; et ob hoc eis non habetur 
 fides, maxime his, in quibus etiam contra fidem librorum 
 canonicorum quaedam leguntur, propter quod ea prorsus non 
 esse apparet illorum.

CAPUT XXXVIIII. 
 De Hebraicis litteris, quae numquam in suae linguae 
 proprietate non fuerint. 
 
 Non itaque credendum est, quod nonnulli arbitrantur, Hebraeam 
 tantum linguam per illum, qui uocabatur Heber, unde 
 Hebraeorum uocabulum est, fuisse seruatam, adque inde 
 peruenisse ad Abraham, Hebraeas autem litteras a lege coepisse, 
 quae data est per Moysen, sed potius per illam successionem 
 patrum memoratam linguam cum suis litteris custoditam. 
 Denique Moyses in populo constituit qui docendis 
 litteris praeessent, priusquam diuinae legis ullas litteras nossent. 
 Hos appellat scriptura 7pa[i{iatostoaif«> Yoy (:, qui Latine 
 dici possunt litterarum inductores uel introductores, eo quod 
 eas inducant, id est introducant, quodam modo in corda discentium 
 uel in eas potius ipsos quos docent. Nulla igitur 
 gens de antiquitate suae sapientiae super patriarchas et prophetas 
 nostros, quibus diuina inerat sapientia, ulla se uanitate

 
 
 
 iactauerit, quando nec Aegyptus inuenitur, quae solet falso 
 et inaniter de suarum doctrinarum antiquitate gloriari, qualicumque 
 sapientia sua patriarcharum nostrorum tempore 
 praeuenisse sapientiam. Neque enim quisquam dicere audebit 
 mirabilium disciplinarum eos peritissimos fuisse, antequam 
 litteras nossent, id est, antequam Isis eo uenisset easque ibi 
 docuisset. Ipsa porro eorum memorabilis doctrina, quae appellata 
 est sapientia, quid erat nisi maxime astronomia et si 
 quid aliud talium disciplinarum magis ad exercenda ingenia 
 quam ad inluminandas uera sapientia mentes solet ualere? 
 Nam quod adtinet ad philosophiam, quae se docere profitetur 
 aliquid, unde fiant homines beati, circa tempora Mercurii, 
 quem Trismegistum uocauerunt, in illis terris eius modi studia 
 claruerunt, longe quidem ante sapientes uel philosophos 
 Graeciae, sed tamen post Abraham et Isaac et Iacob et Ioseph, 
 nimirum etiam post ipsum Moysen. Eo quippe tempore, quo 
 Moyses natus est, fuisse reperitur Atlans ille magnus astrologus, 
 Promethei frater, maternus auus Mercurii maioris, 
 cuius nepos fuit Trismegistus iste Mercurius,

CAPUT XXXX. 
 De Aegyptiorum mendacissima uanitate, quae 
 antiquitati scientiae suae centum milia adscribit 
 annorum. 
 
 Frustra itaque uanissima praesumtione garriunt quidam 
 dicentes, ex quo Aegyptus rationem siderum conprehendit, 
 amplius quam centum annorum milia numerari. In quibus 
 enim libris istum numerum collegerunt, qui non multum ante 
 annorum duo milia litteras magistra Iside didicerunt? Non 
 enim paruus auctor est in historia Varro, qui hoc prodidit,

 
 
 
 quod a litterarum etiam diuinarum ueritate non dissonat. 
 Cum enim ab ipso primo homine, qui est appellatus Adam, 
 nondum sex annorum milia conpleantur, quo modo non isti 
 ridendi potius quam refellendi sunt, qui de spatio temporum 
 tam diuersa et huic exploratae ueritati tam contraria persuadere 
 conantur? Cui enim melius narranti praeterita credimus, 
 quam qui etiam futura praedixit, quae praesentia iam uidemus? 
 Nam et ipsa historicorum inter se dissonantia copiam 
 nobis praebet, ut ei potius credere debeamus, qui diuinae, 
 quam tenemus, non repugnat historiae. Porro autem ciues 
 inpiae ciuitatis diffusi usquequaque per terras cum legunt 
 doctissimos homines, quorum nullius contemnenda uideatur 
 auctoritas, inter se de rebus gestis ab aetatis nostrae memoria 
 remotissimis discrepantes, cui potius credere debeant, non 
 inueniunt. Nos uero in nostrae religionis historia fulti auctoritate 
 diuina, quidquid ei resistit, non dubitamus esse falsissimum, 
 quomodolibet sese habeant cetera in saecularibus 
 litteris, quae seu uera seu falsa sint, nihil momenti adferunt, 
 quo recte beateque uiuamus.

CAPUT XXXXI. 
 De philosophicarum opinionum dissensionibus et 
 canonicarum aput ecclesiam concordia scripturarum. 
 
 Ut autem iam cognitionem omittamus historiae, ipsi philosophi, 
 a quibus ad ista progressi sumus, qui non uidentur 
 laborasse in studiis suis, nisi ut inuenirent quo modo uiuendum 
 esset adcommodate ad beatitudinem capessendam, quur 
 dissenserunt et a magistris discipuli, et inter se condiscipuli, 
 nisi quia ut homines humanis sensibus et humanis ratiocinationibus 
 ista quaesierunt? Ubi quamuis esse potuerit et 
 studium gloriandi, quo quisque alio sapientior et acutior

 
 
 
 uideri cupit nec sententiae quodam modo addictus alienae. 
 sed sui dogmatis et opinionis inuentor, tamen ut nonnullos 
 uel etiam plurimos eorum fuisse concedam, quos a suis 
 doctoribus uel discendi sociis amor ueritatis abruperit, ut pro 
 ea certarent, quam ueritatem putarent, siue illa esset, siue 
 non esset: quid agit aut quo uel qua, ut ad beatitudinem 
 perueniatur, humana se porrigit infelicitas, si diuina non ducit 
 auctoritas? Denique auctores nostri, in quibus non frustra 
 sacrarum litterarum figitur et terminatur canon, absit ut 
 inter se aliqua ratione dissentiant. Unde non inmerito, cum 
 illa scriberent, eis Deum uel per eos locutum, non pauci in 
 scholis adque gymnasiis litigiosis disputationibus garruli, sed 
 in agris adque urbibus cum doctis adque indoctis tot tantique 
 populi crediderunt. Ipsi sane pauci esse debuerunt, ne 
 multitudine uilesceret, quod religione carum esse oporteret; 
 nec tamen ita pauci, ut eorum non sit miranda consensio. 
 Neque enim in multitudine philosophorum, qui labore etiam 
 litterario monumenta suorum dogmatum reliquerunt, facile 
 quis inuenerit, inter quos cuncta quae sensere conueniant: 
 quod ostendere hoc opere longum est. 
 
 
 Quis autem sectae cuiuslibet auctor sic est in hac daemonicola 
 ciuitate adprobatus, ut ceteri inprobarentur, qui 
 diuersa et aduersa senserunt? Nonne aput Athenas et Epicurei 
 clarebant, adserentes res humanas ad deorum curam 
 non pertinere, et Stoici, qui contraria sentientes eas regi ti 
 adque muniri dis adiutoribus et tutoribus disputabant? Unde 
 miror quur Anaxagoras reus factus sit, quia solem dixit esse 
 lapidem ardentem, negans utique deum, cum in eadem

 
 
 
 ciuitate gloria floruerit Epicurus uixeritque securus, non solum 
 solem uel ullum siderum deum esse non credens, sed nec 
 Iouem nec ullum deorum omnino in mundo habitare contendens, 
 ad quem preces hominum supplicationesque perueniant. 
 Nonne ibi Aristippus in uoluptate corporis summum bonum 
 ponens, ibi Antisthenes uirtute animi potius hominem fieri 
 beatum adseuerans, duo philosophi nobiles et ambo Socratici, 
 in tam diuersis adque inter se contrariis finibus uitae summam 
 locantes, quorum etiam ille fugiendam, iste administrandam 
 sapienti dicebat esse rem publicam, ad suam quisque 
 sectam sectandam discipulos congregabat? Nempe palam 
 in conspicua et notissima porticu, in gymnasiis, in hortulis, 
 in locis publicis ac priuatis cateruatim pro sua quisque opinione 
 certabant, alii adserentes unum, alii innumerabiles mundos; 
 ipsum autem unum alii ortum esse, alii uero initium 
 non habere; alii interiturum, alii semper futurum; alii mente 
 diuina, alii fortuito et casibus agi; alii inmortales esse animas, 
 alii mortales; et qui inmortales, alii reuolui in bestias, 
 alii nequaquam; qui uero mortales, alii mox interire post 
 corpus, alii uiuere etiam postea uel paululum uel diutius, 
 non tamen semper; alii in corpore constituentes finem boni, 
 alii in animo, alii in utroque, alii extrinsecus posita etiam 
 bona ad animum et corpus addentes; alii sensibus corporis 
 semper, alii non semper, alii numquam putantes esse credendum. 
 Has et alias paene innumerabiles dissensiones philosophorum 
 quis umquam populus, quis senatus, quae potestas 
 uel dignitas publica inpiae ciuitatis diiudicandas et alias 
 probandas ac recipiendas, alias inprobandas repudiandasque 
 curauit, ac non passim sine ullo iudicio confuseque habuit 
 in gremio suo tot controuersias hominum dissidentium, non 
 de agris et domibus uel quacumque pecuniaria ratione, sed

 
 
 
 de his rebus, quibus aut misere uiuitur aut beate? Ubi etsi 
 aliqua uera dicebantur, eadem licentia dicebantur et falsa, 
 prorsus ut non frustra talis ciuitas mysticum uocabulum 
 Babylonis acceperit. Babylon interpretatur quippe confusio, 
 quod nos iam dixisse meminimus. Nec interest diaboli regis 
 eius, quam contrariis inter se rixentur erroribus, quos merito 
 multae uariaeque inpietatis pariter possidet. 
 
 At uero gens illa, ille populus, illa ciuitas, illa res publica, 
 illi Israelitae, quibus credita sunt eloquia Dei, nullo modo 
 pseudoprophetas cum ueris prophetis parilitate licentiae confuderunt, 
 sed concordes inter se adque in nullo dissentientes 
 sacrarum litterarum ueraces ab eis agnoscebantur et tenebantur 
 auctores. Ipsi eis erant philosophi, hoc est amatores 
 sapientiae, ipsi sapientes, ipsi theologi, ipsi prophetae, ipsi 
 doctores probitatis adque pietatis. Quicumque secundum illos 
 sapuit et uixit, non secundum homines, sed secundum Deum, 
 qui per eos locutus est, sapuit et uixit. Ibi si prohibitum 
 est sacrilegium, Deus prohibuit. Si dictum est: Honora 
 patrem [tuum] et matrem tuam, Deus iussit. Si dictum 
 est: Non moechaberis, non homicidium facies, non 
 furaberis, et cetera huius modi, non haec ora humana. 
 sed oracula diuina fuderunt. Quidquid philosophi quidam inter 
 falsa, quae opinati sunt, uerum uidere potuerunt et laboriosis 
 disputationibus persuadere moliti sunt, quod mundum istum 
 Deus fecerit eumque ipse prouidentissimus administret, de 
 honestate uirtutum, de amore patriae; de fide amicitiae, de 
 bonis operibus adque omnibus ad mores probos pertinentibus 
 rebus, quamuis nescientes ad quem finem et quonam modo 
 essent ista omnia referenda, propheticis, hoc est diuinis, uocibus, 
 quamuis per homines, in illa ciuitate populo commendata

 

 
 
 
 sunt, non argumentationum concertationibus inculcata, ut non 
 hominis ingenium, sed Dei eloquium contemnere formidaret, 
 qui illa cognosceret.

CAPUT XXXXII. 
 Qua dispensatione prouidentiae Dei scripturae 
 sacrae ueteris testamenti ex Hebraeo in Graecum 
 eloquium translatae sint, ut gentibus innotescerent. 
 
 Has sacras litteras etiam unus Ptolomaeorum regum Aegypti 
 nosse studuit et habere. Nam post Alexandri Macedonis, qui 
 etiam Magnus cognominatus est, mirificentissimam minimeque 
 diuturnam potentiam, qua uniuersam Asiam, immo paene 
 totum orbem, partim ui et annis, partim terrore subegerat, 
 quando inter cetera Orientis etiam Iudaeam ingressus obtinuit; 
 eo mortuo comites eius cum regnum illud amplissimum non 
 pacifice inter se possessuri diuisissent, sed potius dissipassent 
 bellis omnia uastaturi, Ptolomaeos reges habere coepit Aegyptus; 
 quorum primus, Lagi filius, multos ex Iudaea captiuos 
 in Aegyptum transtulit. Huic autem succedens alius Ptolomaeus, 
 qui est appellatus Philadelphus, omnes, quos ille 
 adduxerat subiugatos, liberos redire permisit; insuper et dona 
 regia in templum Dei misit petiuitque ab Eleazaro tunc pontifice 
 dari sibi scripturas, quas profecto audierat fama praedicante 
 diuinas, et ideo concupiuerat habere in bibliotheca, 
 quam nobilissimam fecerat. Has ei cum idem pontifex misisset 
 Hebraeas, post ille etiam interpretes postulauit; et dati 
 sunt septuaginta duo, de singulis duodecim tribubus seni 
 homines, linguae utriusque doctissimi, Hebraeae scilicet adque 
 Graecae, quorum interpretatio ut Septuaginta uocetur, iam 
 obtinuit consuetudo. Traditur sane tam mirabilem ac stupendum 
 planeque diuinum in eorum uerbis fuisse consensum, ut,

 
 
 
 cum ad hoc opus separatim singuli sederint (ita enim eorum 
 fidem Ptolomaeo placuit explorare), in nullo uerbo, quod idem 
 significaret et tantundem ualeret, uel in uerborum ordine 
 alter ab altero discreparet; sed tamquam unus esset interpres, 
 ita quod omnes interpretati sunt unum erat; quoniam re uera 
 spiritus erat unus in omnibus. Et ideo tam mirabile Dei 
 munus acceperant, ut illarum scripturarum non tamquam 
 humanarum, sed, sicut erant, tamquam diuinarum etiam isto 
 modo commendaretur auctoritas, credituris quandoque gentibus 
 profutura, quod iam uidemus effectum.

CAPUT XXXXIII. 
 De auctoritate septuaginta interpretum, quae, 
 saluo honore Hebraei stili, omnibus sit interpretibus 
 praeferenda. 
 
 Nam cum fuerint et alii interpretes, qui ex Hebraea lingua 
 in Graecam sacra illa eloquia transtulerunt, sicut Aquila, 
 Symmachus, Theodotion; sicut etiam illa est interpretatio, 
 cuius auctor non apparet et ob hoc sine nomine interpretis 
 quinta editio nuncupatur: hanc tamen, quae Septuaginta est, 
 tamquam sola esset, sic recepit ecclesia, eaque utuntur Graeci 
 populi Christiani, quorum plerique utrum alia sit aliqua ignorant. 
 Ex hac Septuaginta interpretatione etiam in Latinam 
 linguam interpretatum est, quod ecclesiae Latinae tenent; 
 quamuis non defuerit temporibus nostris presbyter Hieronymus, 
 homo doctissimus et omnium trium linguarum peritus. qui 
 non ex Graeco, sed ex Hebraeo in Latinum eloquium easdem 
 . scripturas conuerterit. Sed eius tam litteratum laborem quamuis 
 Iudaei fateantur esse ueracem, septuaginta uero interpretes 
 in multis errasse contendant: tamen ecclesiae Christi 
 tot hominum auctoritati ab Eleazaro tunc pontifice ad hoc

 
 
 
 tantum opus electorum neminem iudicant praeferendum; quia, 
 etsi non in eis unus apparuisset spiritus sine dubitatione 
 diuinus, sed inter se uerba interpretationis suae septuaginta 
 docti more hominum contulissent, ut, quod placuisset omnibus, 
 hoc maneret, nullus eis unus interpres debuit anteponi; cum 
 uero tantum in eis signum diuinitatis apparuerit, profecto quisquis 
 alius illarum scripturarum ex Hebraea in quamlibet aliam 
 linguam interpres est uerax, aut congruit illis septuaginta 
 interpretibus, aut si non congruere uidetur, altitudo ibi prophetica 
 esse credenda est. Spiritus enim, qui in prophetis 
 erat, quando illa dixerunt, idem ipse erat etiam in septuaginta 
 uiris, quando illa interpretati sunt; qui profecto auctoritate 
 diuina et aliud dicere potuit, tamquam propheta ille utrumque 
 dixisset, quia utrumque idem Spiritus diceret, et hoc ipsum 
 aliter, ut, si non eadem uerba, idem tamen sensus bene intellegentibus 
 dilucesceret, et aliquid praetermittere et aliquid 
 addere, ut etiam hinc ostenderetur non humanam fuisse in 
 illo opere seruitutem, quam uerbis debebat interpres, sed 
 diuinam potius potestatem, quae mentem replebat et regebat 
 interpretis. Nonnulli autem codices Graecos interpretationis 
 Septuaginta ex Hebraeis codicibus emendandos putarunt; nec 
 tamen ausi sunt detrahere, quod Hebraei non habebant et 
 Septuaginta posuerunt; sed tantum modo addiderunt, quae in 
 Hebraeis inuenta aput Septuaginta non erant, eaque signis 
 quibusdam in stellarum modum factis ad capita eorundem 
 uersuum notauerunt, quae signa asteriscos uocant. Illa uero, 
 quae non habent Hebraei, habent autem Septuaginta. similiter 
 ad capita uersuum iacentibus uirgulis, sicut scribuntur unciae, 
 signauerunt. Et multi codices has notas habentes usquequaque 
 diffusi sunt et Latini. Quae autem non praetermissa uel addita, 
 sed aliter dicta sunt, siue alium sensum faciant etiam ipsum

 

 

 

 
 
 
 non abhorrentem, siue alio modo eundem sensum explicare 
 monstrentur, nisi utrisque codicibus inspectis nequeunt reperiri. 
 Si ergo, ut oportet, nihil aliud intueamur in scripturis illis. 
 nisi quid per homines dixerit Dei Spiritus, quidquid est in 
 Hebraeis codicibus et non est aput interpretes septuaginta, 
 noluit ea per istos, sed per illos prophetas Dei Spiritus dicere. 
 Quidquid uero est aput Septuaginta, in Hebraeis autem codicibus 
 non est, per istos ea maluit quam per illos idem Spiritus 
 dicere, sic ostendens utrosque fuisse prophetas. Isto enim modo 
 alia per Esaiam, alia per Hieremiam, alia per alium aliumque 
 prophetam uel aliter eadem per hunc ac per illum dixit. ut 
 uoluit. Quidquid porro aput utrosque inuenitur, per utrosque 
 dicere uoluit unus adque idem Spiritus; sed ita ut illi praecederent 
 prophetando, isti sequerentur prophetice illos interpretando; 
 quia sicut in illis uera et concordantia dicentibus 
 unus pacis Spiritus fuit, sic et in istis non secum conferentibus 
 et tamen tamquam ore uno cuncta interpretantibus idem 
 Spiritus unus apparuit.

CAPUT XXXXIIII. 
 Quid intellegendum sit deNineuitarum excidio. 
 cuius denuntiatio in Hebraeo quadraginta dierum 
 spatio tenditur, in Septuaginta autem tridui breuitate 
 concluditur. 
 
 Sed ait aliquis: lQuo modo sciam quid Ionas propheta 
 dixerit Nineuitis, utrum: Triduum, et Nineue euertetur.

 

 
 
 
 an: Quadraginta dies? Quis enim non uideat non potuisse 
 utrumque tunc dici a propheta, qui missus fuerat terrere comminatione 
 inminenti exitii ciuitatem? Cui si tertio die fuerat 
 futurus interitus, non utique quadragensimo die; si autem 
 quadragensimo, non utique tertio. Si ergo a me quaeritur, 
 quid horum Ionas dixerit, hoc puto potius quod legitur in 
 Hebraeo: Quadraginta dies, et Nineue euertetur. 
 Septuaginta -quinque longe posterius interpretati aliud dicere 
 potuerunt, quod tamen ad rem pertineret et in unum eundemque 
 sensum, quamuis sub altera significatione, concurreret, 
 admoneretque lectorem utraque auctoritate non spreta ab 
 historia sese adtollere ad ea requirenda, propter quae significanda 
 historia ipsa conscripta est. Gesta sunt quippe illa in 
 , Nineue ciuitate, sed aliquid etiam significauerunt, quod modum 
 illius ciuitatis excedat; sicut gestum est, quod ipse propheta 
 in uentre ceti triduo fuit, et tamen alium significauit in profundo 
 inferni triduo futurum, qui dominus est omnium prophetarum. 
 Quapropter si per illam ciuitatem recte accipitur 
 ecclesia gentium prophetice figurata, euersa scilicet per paenitentiam, 
 ut qualis fuerat iam non esset, hoc quoniam per 
 Christum factum est in ecclesia gentium, cuius illa Nineue 
 figuram gerebat, siue per quadraginta dies sine per triduum 
 idem ipse significatus est Christus; per quadraginta scilicet, 
 quia tot dies peregit cum discipulis suis post resurrectionem 
 et adscendit in caelum; per triduum uero, quia die tertio resurrexit; 
 tamquam lectorem nihil aliud quam historiae rerum 
 gestarum inhaerere cupientem de somno excitauerint septuaginta 
 interpretes idemque prophetae ad perscrutandam altitudinem 
 prophetiae et quodam modo dixerint: lIn quadraginta 
 diebus ipsum quaere, in quo et triduum potueris inuenire;

 

 
 
 
 illud in adscensione, hoc in eius resurrectione reperies.\' Propter 
 quod utroque numero significari conuenientissime potuit, quorum 
 unum per Ionam prophetam, alterum per septuaginta 
 interpretum prophetiam, tamen unus adque idem Spiritus dixit. 
 Longitudinem fugio, ut non haec per multa demonstrem, in 
 quibus ab Hebraica ueritate putantur septuaginta interpretes 
 discrepare et bene intellecti inueniuntur esse concordes. Unde 
 etiam ego pro meo modulo uestigia sequens apostolorum, quia 
 et ipsi ex utriusque, id est ex Hebraeis et ex Septuaginta, 
 testimonia prophetica posuerunt, utraque auctoritate utendum 
 putaui, quoniam utraque una adque diuina est. Sed iam quae 
 restant, ut possumus, exsequamur.

CAPUT XXXXV. 
 Quod post instaurationem templi Iudaei prophetas 
 habere destiterint et exinde usque ad natiuitatem 
 Christi continuis aduersitatibus sint adflicti, 
 ut probaretur alterius templi aedificationem 
 propheticis uocibus fuisse promissam. 
 
 Postea quam gens Iudaea coepit non habere prophetas, 
 procul dubio deterior facta est, eo scilicet tempore, quo se 
 sperabat instaurato templo post captiuitatem, quae fuit in 
 Babylonia, futuram esse meliorem. Sic quippe intellegebat 
 populus ille carnalis, quod praenuntiatum est per Aggaeuni 
 prophetam dicentem: Magna erit gloria domus istius 
 nouissimae, plus quam primae; quod de nouotestamento 
 dictum esse paulo superius demonstrauit, ubi ait aperte 
 Christum promittens: Et mouebo omnes gentes, et 
 ueniet desideratus cunctis gentibus. Quo loco

 

 
 
 
 septuaginta interpretes alium sensum magis corpori quam capiti, 
 hoc est magis ecclesiae quam Christo, conuenientem prophetica 
 auctoritate dixerunt: Venient quae electa sunt 
 Domini de cunctis gentibus, id est homines, de quibus 
 ipse Iesus in euangelio: Multi, inquit, uocati, pauci uero 
 electi. Talibus enim electis gentium domus aedificatur Dei 
 per testamentum nouum lapidibus uiuis, longe gloriosior, 
 quam templum illud fuit, quod a rege Salomone constructum 
 est et post captiuitatem instauratum. Propter hoc ergo nec 
 prophetas ex illo tempore habuit illa gens et multis cladibus 
 adflicta est ab alienigenis regibus ipsisque Romanis, ne hanc 
 Aggaei prophetiam in illa instauratione templi opinaretur 
 inpletam. 
 
 Non multo post enim adueniente Alexandro subiugata est, 
 quando etsi nulla est facta uastatio, quoniam non sunt ei 
 ausi resistere et ideo placatum facillime subditi receperunt, 
 non erat tamen gloria tanta domus illius, quanta fuit in 
 suorum regum libera potestate. Hostias sane Alexander immolauit 
 in Dei templo, non ad eius cultum uera pietate conuersus, 
 sed inpia uanitate cum dis eum falsis colendum putans. 
 Deinde Ptolomaeus, Lagi filius, quod supra memoraui, post 
 Alexandri mortem captiuos inde in Aegyptum transtulit, quos 
 eius successor Ptolomaeus Philadelphus beneuolentissime inde 
 dimisit; per quem factum est, quod paulo ante narraui, ut 
 septuaginta interpretum scripturas haberemus. Deinde contriti 
 sunt bellis, quae in Macchabaeorum libris explicantur. Post 
 haec capti a rege Alexandriae Ptolomaeo, qui est appellatus 
 , Epiphanes; inde ab Antiocho rege Syriae multis et grauissimis 
 malis ad idola colenda conpulsi, templumque ipsum 
 repletum sacrilegis superstitionibus gentium. quod tamen dux

 

 
 
 
 eorum strenuissimus ludas, qui etiam Macchabaeus dictus 
 est, Antiochi ducibus pulsis ab omni illa idolatriae contaminatione 
 mundauit. 
 
 Non autem multo post Alcimus quidam per ambitionem, 
 cum a genere sacerdotali esset alienus, quod nefas erat, pontifex 
 factus est. Hinc iam post annos ferme quinquaginta, in 
 quibus eis tamen pax non fuit, quamuis aliqua et prospere 
 gesserint, primus aput eos Aristobolus adsumto diademate et 
 rex et pontifex factus est. Antea quippe, ex quo de Babyloniae 
 captiuitate reuersi sunt templumque instauratum est, 
 non reges, sed duces uel principes habuerunt; quamuis et 
 qui rex est possit dici princeps a principatu imperandi et 
 dux eo, quod sit ductor exercitus; sed non continuo, quicumque 
 principes uel duces sunt, etiam reges dici possunt, quod 
 iste Aristobolus fuit. Cui successit Alexander, etiam ipse rei 
 et pontifex, qui crudeliter in suos regnasse traditur. Post 
 hunc uxor eius Alexandra regina Iudaeorum fuit, ex cuius 
 tempore deinceps mala sunt eos secuta grauiora. Filii quippe 
 huius Alexandrae Aristobolus et Hyrcanus inter se de imperio 
 dimicantes uires aduersus Israeliticam gentem prouocauere 
 Romanas. Hyrcanus namque ab eis contra fratrem poposcit 
 auxilium. Tunc iam Roma subiugauerat Africam, subiugauerat 
 Graeciam lateque etiam aliis orbis partibus imperans, tamquam 
 se ipsam non ualens ferre, sua se quodam modo magnitudine 
 fregerat. Peruenerat quippe ad seditiones domesticas graues ? 
 adque inde ad bella socialia moxque ciuilia, tantumque se 
 commmuerat et adtriuerat, ut ei mutandus rei publicae status. 
 quo regeretur regibus, inmineret. Pompeius ergo, populi 
 Romani praeclarissimus princeps, Iudaeam cum exercitu ingressus 
 ciuitatem capit, templum reserat, non deuotione

 
 
 
 supplicis, sed iure uictoris. et ad sancta sanctorum, quo nisi 
 summum sacerdotem non licebat intrare, non ut uenerator, 
 sed ut profanator accedit; confirmatoque Hyrcani pontificatu 
 et subiugatae genti inposito custode Antipatro, quos tunc 
 procuratores uocabant, uinctum secum Aristobolum ducit. Ex 
 illo Iudaei etiam tributarii Romanorum esse coeperunt. Postea 
 Cassius etiam templum exspoliauit. Deinde post paucos annos 
 etiam Herodem alienigenam regem habere meruerunt, quo 
 regnante natus est Christus. Iam enim uenerat plenitudo 
 temporis significata prophetico spiritu per os patriarchae 
 Iacob, ubi ait: Non deficiet princeps ex Iuda, neque 
 dux de femoribus eius, donec ueniat cui repositum 
 est, et ipse exspectatio gentium. Non ergo defuit 
 Iudaeorum princeps ex Iudaeis usque ad istum Herodem, 
 quem primum acceperunt alienigenam regem. Tempus ergo 
 iam erat, ut ueniret ille, cui repositum erat, quod nouo 
 promissum est testamento, ut ipse esset exspectatio gentium. 
 Fieri autem non posset, ut exspectarent eum gentes uenturum, 
 sicut eum cernimus exspectari, ut ueniat ad faciendum 
 iudicium in claritate potentiae, nisi prius in eum crederent, 
 cum uenit ad patiendum iudicium in humilitate patientiae.

CAPUT XXXXVI. 
 De ortu Saluatoris nostri, secundum quod Verbum 
 caro factum est, et de dispersione Iudaeorum per 
 omnes gentes, sicut fuerat prophetatum. 
 
 
 Regnante ergo Herode in Iudaea, aput Romanos autem 
 iam mutato rei publicae statu imperante Caesare Augusto

 

 
 
 
 et per eum orbe pacato natus est Christus secundum praecedentem 
 prophetiam in Bethleem Iudae, homo manifestus 
 ex homine uirgine, Deus occultus ex Deo Patre. Sic enim 
 propheta praedixerat: Ecce uirgo accipiet in utero et 
 pariet filium, et uocabunt nomen eius Emmanuel, 
 quod est interpretatum: Nobiscum Deus. Qui ut in 
 se commendaret Deum, miracula multa fecit, ex quibus quaedam, 
 quantum ad eum praedicandum satis esse uisum est, 
 scriptura euangelica continet. Quorum primum est, quod tam 
 mirabiliter natus est; ultimum autem, quod cum suo resuscitato 
 a mortuis corpore adscendit in caelum. Iudaei autem, 
 qui eum occiderunt et in eum credere noluerunt, quia oportebat 
 eum mori et resurgere, uastati infelicius a Romanis 
 funditusque a suo regno, ubi iam eis alienigenae dominabantur, 
 eradicati dispersique per terras (quando quidem ubique 
 non desunt) per scripturas suas testimonio nobis sunt prophetias 
 nos non finxisse de Christo; quas plurimi eorum considerantes 
 et ante passionem et maxime post eius resurrectionem 
 crediderunt in eum, de quibus praedictum est: Si 
 fuerit numerus filiorum Israel sicut harena maris, 
 reliquiae saluae fient. Ceteri uero excaecati sunt, de 
 quibus praedictum est: Fiat mensa eorum [coram ipsis] 
 in laqueum et in retributionem et scandalum. Obscurentur 
 oculi eorum, ne uideant; et dorsum illorum 
 semper incurua. Proinde cum scripturis nostris non credunt, 
 conplentur in eis suae, quas caeci legunt. Nisi forte quis 
 dixerit illas prophetias Christianos finxisse de Christo, quae 
 Sibyllae nomine proferuntur uel aliorum, si quae sunt, quae 
 non pertinent ad populum Iudaeorum. Nobis quidem illae

 

 
 
 
 sufficrunt , quae de nostrorum inimicorum codicibus proferuntur, 
 quos agnoscimus propter hoc testimonium, quod nobis 
 inuiti perhibent eosdem codices habendo adque seruando, per 
 omnes gentes etiam ipsos esse dispersos, quaqua uersum 
 Christi ecclesia dilatatur. Nam prophetia in psalmis, quos 
 legunt etiam, de hac re praemissa est, ubi scriptum est: 
 Deus meus, misericordia eius praeueniet me; Deus 
 meus demonstrauit mihi in inimicis meis, ne occideris 
 eos, ne quando obliuiscantur legem tuam; disperge 
 eos in uirtute tua. Demonstrauit ergo Deus ecclesiae 
 in eius inimicis Iudaeis gratiam misericordiae suae, quoniam, 
 sicut dicit apostolus, delictum illorum salus gentibus; 
 et ideo non eos occidit, id est non in eis perdidit quod sunt 
 Iudaei, quamuis a Romanis fuerint deuicti et obpressi, ne 
 obliti legem Dei ad hoc, de quo agimus, testimonium nihil 
 ualerent. Ideo parum fuit, ut diceret: Ne occideris eos, 
 ne quando obliuiscantur legem tuam, nisi adderet etiam: 
 Disperge eos; quoniam si cum isto testimonio scripturarum 
 in sua tantummodo terra, non ubique essent, profecto ecclesia, 
 quae ubique est, eos prophetiarum, quae de Christo praemissae 
 sunt, testes in omnibus gentibus habere non posset.

CAPUT XXXXVII. 
 An ante tempora Christiana aliqui fuerint extra Israeliticum 
 genus, qui ad caelestis ciuitatis consortium 
 pertinerent. 
 
 
 Quapropter quisquis alienigena, id est non ex Israel progenitus 
 nec ab illo populo in canonem sacrarum litterarum 
 receptus, legitur aliquid prophetasse de Christo, si in nostram

 

 
 
 
 notitiam uenit aut uenerit, ad cumulum a nobis commemorari 
 potest; non quo necessarius sit, etiamsi desit, sed quia non 
 incongrue creditur fuisse et in aliis gentibus homines, quibus 
 hoc mysterium. reuelatum est, et qui haec etiam praedicere 
 inpulsi sunt, siue participes eiusdem gratiae fuerint siue 
 expertes, sed per malos angelos docti sunt. quos etiam prae- \' 
 sentem Christum, quem Iudaei non agnoscebant, scimus 
 fuisse confessos. Nec ipsos Iudaeos existimo audere contendere 
 neminem pertinuisse ad Deum praeter Israelitas, ex quo 
 propago Israel esse coepit, reprobato eius fratre maiore. 
 Populus enim re uera, qui proprie Dei populus diceretur. 
 nullus alius fuit; homines autem quosdam non terrena, sed 
 caelesti societate ad ueros Israelitas supernae ciues patriae 
 pertinentes etiam in aliis gentibus fuisse negare non possunt: 
 quia si negant, facillime conuincuntur de sancto et mirabili 
 uiro Iob, qui nec indigena nec proselytus, id est aduena 
 populi Israel fuit, sed ex gente Idumaea genus ducens, ibi 
 ortus, ibidem mortuus est; qui diuino sic laudatur eloquio, 
 ut, quod ad iustitiam pietatemque adtinet, nullus ei homo 
 suorum temporum coaequetur. Quae tempora eius quamuis 
 non inueniamus in Chronicis, colligimus tamen ex libro eius, 
 quem pro sui merito Israelitae in auctoritatem canonicam 
 receperunt, tertia generatione posteriorem fuisse quam Israel. 
 Diuinitus autem prouisum fuisse non dubito, ut ex hoc uno 
 sciremus etiam per alias gentes esse potuisse, qui secundum 
 Deum uixerunt eique placuerunt, pertinentes ad spiritalem 
 Hierusalem. Quod nemini concessum fuisse credendum est. 
 nisi cui diuinitus reuelatus est unus mediator Dei et hominum, 
 homo Christus Iesus, qui uenturus in carne sic antiquis

 

 
 
 
 sanetis praenuntiabatur, quem ad modum nobis uenisse nuntiatus 
 est, ut una eademque per ipsum fides omnes in Dei ciuitatem, 
 Dei domum, Dei templum praedestinatos perducat ad Deum. 
 Sed quaecumque aliorum prophetiae de Dei per legum Christum 
 gratia proferuntur, possunt putari a Christianis esse 
 confictae. Ideo nihil est firmius ad conuincendos quoslibet 
 alienos, si de hac re contenderint, nostrosque faciendos, si 
 recte sapuerint, quam ut diuina praedicta de Christo ea proferantur, 
 quae in Iudaeorum codicibus scripta sunt; quibus 
 auulsis de sedibus propriis et propter hoc testimonium toto 
 orbe dispersis Christi usquequaque creuit ecclesia.

CAPUT XXXXVIII. 
 Prophetiam Aggaei, qua dixit maiorem futuram 
 gloriam domus Dei, quam primum fuisset, non in 
 reaedificatione templi, sed in ecclesia Christi 
 esse conpletam. 
 
 Haec domus Dei maioris est gloriae, quam fuerat illa prima 
 lignis et lapidibus ceterisque pretiosis rebus metallisque constructa. 
 Non itaque Aggaei prophetia in templi illius instauratione 
 conpleta est. Ex quo enim est instauratum, numquam 
 ostenditur habuisse tantam gloriam, quantam habuit tempore 
 Salomonis; immo potius ostenditur primum cessatione prophetiae 
 fuisse domus illius gloriam diminutam, deinde ipsius 
 gentis cladibus tantis usque ad ultimum excidium, quod factum 
 est a Romanis, sicut ea, quae supra sunt commemorata 
 testantur. Haec autem domus ad nouum pertinens testamentum 
 tanto utique maioris est gloriae, quanto meliores sunt lapides 
 uiui, quibus credentibus renouatisque construitur. Sed ideo 
 per instaurationem templi illius significata est, quia ipsa

 
 
 
 renouatio illius aedificii significat eloquio prophetico alterum 
 testamentum, quod appellatur nouum. Quod ergo Deus dixit 
 per memoratum prophetam: Et dabo pacem in loco isto, 
 per significantem locum ille, qui eo significatur, intellegendus 
 est; ut, quia illo loco instaurato significata est ecclesia, 
 quae fuerat aedificanda per Christum, nihil aliud accipiatur, 
 quod dictum est: Dabo pacem in loco isto, nisi dabo 
 pacem in loco, quem significat locus iste). Quoniam omnia 
 significantia uidentur quodam modo earum rerum, quas significant, 
 sustinere personas; sicut dictum est ab apostolo: 
 Petra erat Christus, quoniam petra illa, de qua hoc dictum 
 est, significabat utique Christum. Maior est itaque gloria 
 domus huius noui testamenti quam domus prioris ueteris 
 testamenti, et tunc apparebit maior cum dedicabitur. Tunc 
 enim ueniet desideratus cunctis gentibus, sicut legitur 
 in Hebraeo. Nam primus eius aduentus nondum erat desideratus 
 omnibus gentibus. Non enim quem deberent desiderare 
 sciebant, in quem non crediderant. Tunc etiam secundum 
 septuaginta interpretes (quia et ipse propheticus sensus est) 
 uenient quae electa sunt Domini de cunctis gentibus. 
 Tunc enim uere non uenient nisi electa, de quibus dicit 
 apostolus: Sicut elegit nos in ipso ante mundi constitutionem. 
 Ipse quippe architectus, qui dixit: Multi uocati, 
 pauci uero electi, non de his, qui uocati sic uenerunt, ut 
 de conuiuio proicerentur, sed de electis demonstraturus eat 
 aedificatam domum, quae nullam ruinam deinceps formidabit. 
 Nunc autem, quando et hi replent ecclesias, quos tamquam 
 in area uentilatio separabit, non apparet tanta gloria domus

 

 
 
 
 huius, quanta tunc apparebit, quando, quisquis ibi erit, semper 
 erit.

CAPUT XXXXVIIII. 
 De indiscreta multiplicatione ecclesiae, qua in hoc 
 saeculo multi reprobi miscentur electis. 
 
 
 In hoc ergo saeculo maligno, in his diebus malis, ubi per 
 humilitatem praesentem futuram conparat ecclesia celsitudinem 
 et timorum stimulis, dolorum tormentis, laborum molestiis, 
 tentationum periculis eruditur, sola spe gaudens, quando 
 sanum gaudet, multi reprobi miscentur bonis et utrique tamquam 
 in sagenam euangelicam colliguntur et in hoc mundo 
 tamquam in mari utrique inclusi retibus indiscrete natant, 
 donec perueniatur ad litus, ubi mali segregentur a bonis, et 
 in bonis tamquam in templo suo sit Deus omnia in omnibus. 
 Proinde uocem nunc agnoscimus eius inpleri, qui loquebatur 
 in psalmo adque dicebat: Adnuntiaui et locutus 
 sum, multiplicati sunt super numerum. Hoc fit nunc, 
 ex quo primum per os praecursoris sui Iohannis, deinde per 
 os proprium adnuntiauit et locutus est dicens: Agite paenitentiam, 
 adpropinquauit enim regnum caelorum. 
 Elegit discipulos, quos et apostolos nominauit, humiliter 
 natos, inhonoratos, inlitteratos, ut, quidquid magnum essent 
 et facerent, ipse in eis esset et faceret. Habuit inter eos 
 unum, quo malo utens bene et suae passionis inpleret dispositum 
 et ecclesiae suae tolerandorum malorum praeberet 
 exemplum. Seminato, quantum per eius oportebat praesentiam 
 corporalem, sancto euangelio passus est, mortuus est, resurrexit, 
 passione ostendens quid sustinere pro ueritate,

 

 
 
 
 resurrectione quid sperare in aeternitate debeamus, excepta altitudine 
 sacramenti, qua sanguis eius in remissionem fusus est peccatorum. 
 Conuersatus est in teiTa quadraginta dies cum discipulis 
 suis adque ipsis uidentibus adscendit in caelum et post 
 dies decem misit promissum Spiritum sanctum; cuius ueni. 
 entis in eos qui crediderant tunc signum erat maximum et 
 maxime necessarium, ut unusquisque eorum linguis omnium 
 gentium loqueretur; ita significans unitatem catholicae ecclesiae 
 per omnes gentes futuram ac sic linguis omnibus locuturam.

CAPUT L. 
 De praedicatione euangelii, quae per passiones praedicantium 
 clarior et potentior facta est. 
 
 Deinde secundum illam prophetiam: Ex Sion lex prodiet 
 et uerbum Domini ex Hierusalem, et secundum ipsius 
 Domini Christi praedicta, ubi post resurrectionem stupentibus 
 eum discipulis suis aperuit sensum, ut intellegerent 
 scripturas, et dixit eis, quoniam sic scriptum est, et 
 sic oportebat Christum pati et resurgere a mortuis 
 tertio die et praedicari in nomine eius paenitentiam 
 et remissionem peccatorum per omnes gentes, incipientibus 
 ab Hierusalem, et ubi rursus eis de aduentu 
 eius nouissimo requirentibus respondit adque ait: Non est 
 uestrum scire tempora quae Pater posuit in sua potestate; 
 sed accipietis uirtutem Spiritus sancti superuenientem 
 in uos, et eritis mihi testes in Hierusalem 
 et in totam Iudaeam et Samariam et usque in fines 
 terrae, primum se ab Hierusalem diffudit ecclesia, et cum

 

 
 
 
 in Iudaea adque Samaria plurimi credidissent, et in alias 
 gentes itum est, eis adnuntiantibus euangelium, quos ipse 
 sicut luminaria et aptauerat uerbo et accenderat Spiritu 
 sancto. Dixerat enim eis: Nolite timere eos, qui corpus 
 occidunt, animam autem non possunt occidere. Qui ut 
 frigidi timore non essent, igne caritatis ardebant. Denique 
 non solum per ipsos, qui eum et ante passionem et post 
 resurrectionem uiderant et audierant, uerum etiam post obitum 
 eorum per posteros eorum inter horrendas persecutiones et 
 uarios cruciatus ac funera martyrum praedicatum est toto 
 orbe euangelium, contestante Deo signis et ostentis et uariis 
 uirtutibus et Spiritus sancti muneribus; ut populi gentium 
 credentes in eum, qui pro eorum redemtione crucifixus est, 
 Christiano amore uenerarentur sanguinem martyrum, quem 
 diabolico furore fuderunt, ipsique reges, quorum legibus 
 uastabatur ecclesia, ei nomini salubriter subderentur, quod 
 de terra crudeliter auferre conati sunt, et falsos deos inciperent 
 persequi, quorum causa cultores Dei ueri fuerant 
 antea persecuti.

CAPUT LI. 
 Quod etiam per haereticorum dissensiones fides 
 catholica roboretur. 
 
 Videns autem diabolus templa daemonum deseri et in nomen 
 liberantis Mediatoris currere genus humanum, haereticos mouit, 
 qui sub uocabulo Christiano doctrinae resisterent Christianae, 
 quasi possent indifferenter sine ulla correptione haberi in 
 ciuitate Dei, sicut ciuitas confusionis indifferenter habuit 
 philosophos inter se diuersa et aduersa sentientes. Qui ergo 
 in ecclesia Christi morbidum aliquid prauumque sapiunt, si

 

 
 
 
 correpti, ut sanum rectumque sapiant, resistunt contumaciter 
 suaque pestifera et mortifera dogmata emendare nolunt, sed 
 defensare persistunt, haeretici fiunt et foras exeuntes habentur 
 in exercentibus inimicis. Etiam sic quippe ueris illis catholicis 
 membris Christi malo suo prosunt, dum Deus utitur et 
 malis bene et diligentibus eum omnia cooperantur in 
 bonum. Inimici enim omnes ecclesiae, quolibet errore caecentur 
 uel malitia deprauentur, si accipiunt potestatem corporaliter 
 adfligendi, exercent eius patientiam; si tantummodo 
 male sentiendo aduersantur, exercent eius sapientiam; ut 
 autem etiam inimici diligantur, exercent eius beneuolentiam 
 aut etiam beneficentiam, siue suadibili doctrina cum eis agatur 
 siue terribili disciplina. Ac per hoc diabolus princeps inpiae 
 ciuitatis aduersus peregrinantem in hoc mundo ciuitatem 
 Dei uasa propria commouendo nihil ei nocere permittitur, 
 cui procul dubio et rebus prosperis consolatio, ut non frangatur 
 aduersis, et rebus aduersis exercitatio, ut non corrumpatur 
 prosperis, per diuinam prouidentiam procuratur, adque 
 ita temperatur utrumque ab alterutro. ut in psalmo illam 
 uocem non aliunde agnoscamus exortam: Secundum multitudinem 
 dolorum meorum in corde meo consolationes 
 tuae iucundauerunt animam meam. Hinc est et illud 
 apostoli: Spe gaudentes, in tribulatione patientes. 
 
 Nam et id, quod ait idem doctor: Quicumque uolunt 
 in Christo pie uiuere, persecutionem patiuntur, nullis 
 putandum est deesse posse temporibus. Quia et cum ab eis, 
 qui foris sunt, non saeuientibus uidetur esse tranquillitas et 
 re uera est plurimumque consolationis adfert, maxime infirmis:

 

 
 
 
 non tamen desunt, immo multi sunt intus, qui corda pie 
 uiuentium suis perditis moribus cruciant; quoniam per eos 
 blasphematur Christianum et catholicum nomen; quod quanto 
 est carius eis, qui uolunt pie uiuere in Christo, tanto magis 
 dolent, quod per malos intus positos fit, ut minus, quam 
 piorum mentes desiderant, diligatur. Ipsi quoque haeretici, 
 cum cogitantur habere nomen et sacramenta Christiana et 
 scripturas et professionem, magnum dolorem faciunt in cordibus 
 piorum; quia et multi uolentes esse Christiani propter 
 eorum dissensiones haesitare coguntur et multi maledici 
 etiam in his inueniunt materiam blasphemandi Christianum 
 nomen, quia et ipsi quoquo modo Christiani appellantur. His 
 adque huius modi prauis moribus et erroribus hominum persecutionem 
 patiuntur, qui uolunt in Christo pie uiuere, etiam 
 nullo infestante neque uexante corpus illorum. Patiuntur 
 quippe hanc persecutionem non in corporibus, sed in cordibus. 
 Unde illa uox est: Secundum multitudinem dolorum 
 meorum in corde meo. Non enim ait: (In corpore meo.* 
 Sed rursus quoniam cogitantur inmutabilia diuina promissa, 
 et quod ait apostolus: Nouit Dominus qui sunt eius (quos 
 enim praesciuit et praedestinauit conformes imaginis 
 filii sui, ex eis perire nullus potest): ideo sequitur in illo 
 psalmo: Consolationes tuae iucundauerunt animam 
 meam. Dolor autem ipse, qui fit in cordibus piorum, quos 
 persequuntur mores Christianorum malorum siue falsorum, 
 prodest dolentibus, quoniam de caritate descendit, qua eos 
 perire nolunt nec inpedire aliorum salutem. Denique magnae 
 consolationes fiunt etiam de correctionibus eorum, quae piorum 
 animas tanta iucunditate perfundunt, quantis doloribus de sua 
 perditione cruciauerunt. Sic in hoc saeculo, in his diebus

 

 

 

 
 
 
 malis non solum a tempore corporalis praesentiae Christi et 
 apostolorum eius, sed ab ipso Abel, quem primum iustum 
 inpius frater occidit, et deinceps usque in huius saeculi 
 finem inter persecutiones mundi et consolationes Dei peregrinando 
 procurrit ecclesia.

CAPUT LII. 
 An credendum sit, quod quidam putant, inpletis 
 decem persecutionibus, quae fuerunt, nullam iam 
 superesse praeter undecimam, quae in ipso Antichristi 
 tempore sit futura. 
 
 
 Proinde ne illud quidem temere puto esse dicendum siue 
 credendum, quod nonnullis uisum est uel uidetur, non amplius 
 ecclesiam passuram persecutiones usque ad tempus Antichristi. 
 quam quot iam passa est, id est decem, ut undecima eademque 
 nouissima sit ab Antichristo. Primam quippe conputant 
 a Nerone quae facta est, secundam a Domitiano, a Traiano 
 tertiam, quartam ab Antonino, a Seuero quintam, sextam a 
 Maximino, a Decio septimam, octauam a Valeriano, ab Aureliano 
 nonam, decimam a Diocletiano et Maximiano. Plagas 
 enim Aegyptiorum, quoniam decem fuerunt, antequam exire 
 inde inciperet populus Dei, putant ad hunc intellectum esse 
 referendas, ut nouissima Antichristi persecutio similis uideatur 
 undecimae plagae, qua Aegyptii, dum hostiliter sequerentur 
 Hebraeos, in mari Rubro populo Dei per siccum transeunte 
 perierunt. Sed ego illa re gesta in Aegypto istas persecutiones 
 prophetice significatas esse non arbitror; quamuis ab eis. qui

 
 
 
 hoc putant, exquisite et ingeniose illa singula his singulis 
 conpai-ata uideantur, non prophetico spiritu, sed coniectura 
 mentis humanae, quae aliquando ad uerum peruenit, aliquando 
 fallitur. 
 
 Quid enim, qui hoc sentiunt, dicturi sunt de persecutione, 
 qua ipse Dominus crucifixus est? in quo eam numero posituri? 
 Si autem hac excepta existimant conputandum, tamquam 
 illae numerandae sint, quae ad corpus pertinent, non 
 qua ipsum caput est adpetitum et occisum: quid agent de 
 illa. quae, postea quam Christus adscendit in caelum, Hierosolymis 
 facta est, ubi beatus Stephanus lapidatus est, ubi 
 Iacobus frater Iohannis gladio trucidatus, ubi apostolus Petrus 
 ut occideretur inclusus et per angelum liberatus, ubi fugati 
 adque dispersi de Hierosolymis fratres, ubi Saulus, qui postea 
 Paulus apostolus factus est, uastabat ecclesiam, ubi ipse 
 quoque iam fidem, quam persequebatur, euangelizans, qualia 
 faciebat, est passus, siue per Iudaeam siue per alias gentes, 
 quacumque Christum feruentissimus praedicabat? Quur ergo 
 eis a Nerone uidetur ordiendum, cum ad Neronis tempora 
 inter atrocissimas persecutiones, de quibus nimis longum est 
 cuncta dicere, ecclesia crescendo peruenerit? Quod si a regibus 
 factas persecutiones in numero existimant esse debere: 
 rex fuit Herodes, qui etiam post adscensum Domini grauissimam 
 fecit. Deinde quid respondent etiam de Iuliano, quem 
 non numerant in decem? An ipse non est ecclesiam persecutus, 
 qui Christianos liberales litteras docere ac discere 
 uetuit? Sub quo Valentinianus maior, qui post eum tertius 
 imperator fuit, fidei Christianae confessor exstitit militiaque 
 priuatus est; ut omittam quae aput Antiochiam facere coeperat, 
 nisi unius fidelissimi et constantissimi iuuenis, qui

 

 
 
 
 multis, ut torquerentur, adprehensis per totum diem primus 
 est tortus, inter ungulas cruciatusque psallentis libertatem 
 adque hilaritatem miratus horruisset et in ceteris deformius 
 erubescere timuisset. Postremo nostra memoria Valens, supradicti 
 Valentiniani frater, Arianus, nonne magna persecutione 
 per Orientis partes catholicam uastauit ecclesiam? Quale est 
 autem, non considerare ecclesiam per totum mundum fructificantem 
 adque crescentem posse in aliquibus gentibus persecutionem 
 pati a regibus, et quando in aliis non patitur? 
 Nisi forte non est persecutio conputanda, quando rex Gothorum 
 in ipsa Gothia persecutus est Christianos crudelitate 
 mirabili, cum ibi non essent nisi catholici, quorum plurimi 
 martyrio coronati sunt, sicut a quibusdam fratribus, qui tunc 
 illic pueri fuerant et se ista uidisse incunctanter recordabantur, 
 audiuimus? Quid modo in Perside? Nonne ita in Christianos 
 ferbuit persecutio (si tamen iam quieuit), ut fugientes inde 
 nonnulli usque ad Romana oppida peruenerint? Haec adque 
 huius modi mihi cogitanti non uidetur esse definiendus numerus 
 persecutionum, quibus exerceri oportet ecclesiam. Sed 
 rursus adfirmare aliquas futuras a regibus praeter illam nouissimam, 
 de qua nullus ambigit Christianus, non minoris est 
 temeritatis. Itaque hoc in medio relinquimus neutram partem 
 quaestionis huius adstruentes siue destruentes, sed tantummodo 
 ab adfirmandi quodlibet horum audaci praesumtione reuocantes.

CAPUT LIII. 
 De tempore nouissimae persecutionis nulli hominum 
 reuelato. 
 
 Illam sane nouissimam persecutionem, quae ab Antichristo 
 futura est, praesentia sua exstinguet ipse Iesus. Sic enim

 
 
 
 scriptum est, quod eum interficiet spiritu oris sui et euacuabit 
 inluminatione praesentiae suae. Hic quaeri solet: 
 Quando istud erit? Inportune omnino. Si enim hoc nobis 
 nosse prodesset, a quo melius quam ab ipso Deo magistro 
 interrogantibus discipulis diceretur? Non enim siluerunt inde 
 aput eum, sed a praesente quaesierunt dicentes: Domine, 
 si hoc tempore repraesentabis regnum Israel? At ille: 
 Non est, inquit, uestrum scire tempora, quae Pater 
 posuit in sua potestate. Non utique illi de hora uel die 
 uel anno, sed de tempore interrogauerant, quando istud accepere 
 responsum. Frustra igitur annos, qui remanent huic 
 saeculo, conputare ac definire conamur, cum hoc scire non 
 esse nostrum ex ore Veritatis audiamus; quos tamen alii 
 quadringentos, alii quingentos, alii etiam mille ab adscensione 
 Domini usque ad eius ultimum aduentum conpleri posse 
 dixerunt. Quem ad modum autem quisque eorum adstruat 
 opinionem suam, longum est demonstrare et non necessarium. 
 Coniecturis quippe utuntur humanis, non ab eis aliquid certum 
 de scripturae canonicae auctoritate profertur. Omnium 
 uero de hac re calculantium digitos resoluit et quiescere 
 iubet ille, qui dicit: Non est uestrum scire tempora, 
 quae Pater posuit in sua potestate. 
 
 Sed haec quia euangelica sententia est, mirum non est non 
 ea repressos fuisse deorum multorum falsorumque cultores, 
 quominus fingerent daemonum responsis, quos tamquam deos 
 colunt, definitum esse quanto tempore mansura esset religio 
 Christiana. Cum enim uiderent nec tot tantisque

 

 
 
 
 persecutionibus eam potuisse consumi, sed his potius mira incrementa 
 sumsisse, excogitauerunt nescio quos uersus Graecos tamquam 
 consulenti cuidam diuino oraculo effusos, ubi Christum quidem 
 ab huius tamquam sacrilegii crimine faciunt innocentem. 
 Petrum autem maleficia fecisse subiungunt, ut coleretur 
 Christi nomen per trecentos sexaginta quinque annos, deinde 
 conpleto memorato numero annorum, sine mora sumeret 
 finem.s o hominum corda doctorum!s o ingenia litterata digna 
 credere ista de Christo, quae credere non uultis in Christum, 
 quod eius discipulus Petrus ab eo magicas artes non didicerit, 
 sed, ipso innocente, tamen eius maleficus fuerit nomenque 
 illius quam suum coli maluerit magicis artibus suis, 
 magnis laboribus et periculis suis, postremo etiam effusione 
 sanguinis sui! Si Petrus maleficus fecit, ut Christum sic 
 diligeret mundus, quid fecit innocens Christus, ut eum sic 
 diligeret Petrus? Respondeant igitur ipsi sibi et si possunt 
 intellegant illa superna gratia factum esse, ut propter aeternam 
 uitam Christum diligeret mundus, qua gratia factum 
 est, ut et propter aeternam uitam ab illo accipiendam et 
 usque ad temporariam mortem pro illo patiendam Christum 
 diligeret Petrus. Deinde isti di qui sunt, qui possunt ista 
 praedicere nec possunt auertere, ita succumbentes uni malefico 
 et uni sceleri magico, quo puer, ut dicunt, anniculus 
 occisus et dilaniatus et ritu nefario sepultus est, ut sectam 
 sibi aduersariam tam prolixo tempore conualescere, tot tantarumque 
 persecutionum horrendas crudelitates non resistendo, 
 sed patiendo superare et ad suorum simulacrorum templorum, 
 sacrorum oraculorum euersionem peruenire permitterent? Quis

 
 
 
 postremo est deus, non noster utique, sed ipsorum, qui uel 
 inlectus tanto scelere uel inpulsus est ista praestare? Non 
 enim alicui daemoni, sed deo dicunt illi uersus haec Petrum 
 arte magica definisse. Talem deum habent, qui Christum 
 non habent.

CAPUT LIIII. 
 De stultissimo mendacio paganorum, quo Christianam 
 religionem non ultra trecentos sexaginta quinque 
 annos mansuram esse finxerunt. 
 
 Haec adque huius modi multa colligerem, si nondum annus 
 ipse transisset, quem diuinatio ficta promisit et decepta uanitas 
 credidit. Cum uero, ex quo nominis Christi cultus per 
 eius in carne praesentiam et per apostolos institutus est, ante 
 aliquot annos anni trecenti sexaginta quinque conpleti sint, 
 quid aliud quaerimus, unde ista falsitas refellatur? Ut enim 
 in Christi natiuitate huius rei non ponamus initium, quia 
 infans et puer discipulos non habebat, tamen quando habere 
 coepit, procul dubio tunc innotuit per eius corporalem praesentiam 
 doctrina et religio Christiana, id est, postea quam 
 in fluuio Iordane ministerio Iohannis est baptizatus. Propter 
 hoc enim de illo prophetia illa praecesserat: Dominabitur 
 a mari usque ad mare et a flumine usque ad terminos 
 orbis terrae. Sed quoniam, priusquam passus esset et 
 resurrexisset a mortuis, nondum fides omnibus fuerat definita 
 (in resurrectione quippe Christi definita est, nam sic apostolus 
 Paulus Atheniensibus loquitur dicens: Iam nunc adnuntiat 
 hominibus omnes ubique agere paenitentiam, eo 
 quod statuit diem iudicare orbem in aequitate in 
 uiro quo definiuit fidem omnibus resuscitans illum

 

 
 
 
 a mortuis): melius in hac quaestione soluenda inde initium 
 sumimus; praesertim quia tunc datus est etiam Spiritus sanctus, 
 sicut eum dari post resurrectionem Christi oportebat 
 in ea ciuitate, ex qua debuit incipere lex secunda, hoc est 
 testamentum nouum. Prima enim fuit ex monte Sina per 
 Moysen, quod testamentum uocatur uetus. De hac autem. 
 quae per Christum danda erat, praedictum est: Ex Sion lex 
 prodiet et uerbum Domini ex Hierusalem. Unde et 
 ipse per omnes gentes dixit praedicari oportere in nomine 
 suo paenitentiam, sed tamen incipientibus ab Hierusalem. Ibi 
 ergo exorsus est huius nominis cultus, ut in legum Christum, 
 qui crucifixus fuerat et resurrexerat, crederetur. Ibi haec fides 
 tam insignibus initiis incanduit, ut aliquot hominum milia in 
 Christi nomen mirabili alacritate conuersa uenditis suis rebus, 
 ut egenis distribuerentur, proposito sancto et ardentissima 
 caritate ad paupertatem uoluntariam peruenirent adque inter 
 frementes et sanguinem sitientes Iudaeos se usque ad mortem 
 pro ueritate certare non armata potentia, sed potentiore 
 patientia praepararent. Hoc si nullis magicis artibus factum 
 est, quur credere dubitant eadem uirtute diuina per totum 
 mundum id fieri potuisse, qua hoc factum est? Si autem ut 
 Hierosolymis sic ad cultum nominis Christi accenderetur 
 tanta hominum multitudo, quae illum in cruce uel fixerat 
 prensum uel riserat fixum, iam maleficium illud fecerat 
 Petrus, ex ipso anno quaerendum est, quando trecenti sexaginta 
 quinque conpleti sint. Mortuus est ergo Christus duobus 
 Geminis consulibus octauo Kalendas Aprilis. Resurreiit 
 tertio die, sicut apostoli suis etiam sensibus probauerunt.

 

 
 
 
 Deinde post quadraginta dies adscendit in caelum; post decem 
 dies, id est quinquagensimo post suam resurrectionem die, 
 misit Spiritum sanctum. Tunc tria milia hominum apostolis 
 eum praedicantibus crediderunt. Tunc itaque nominis illius 
 cultus exorsus est, sicut nos credimus et ueritas habet, efficacia 
 Spiritus sancti; sicut autem finxit uanitas inpia uel 
 putauit, magicis artibus Petri. Paulo post etiam signo mirabili 
 facto, quando ad uerbum ipsius Petri quidam mendicus 
 ab utero matris ita claudus, ut ab aliis portaretur et ad 
 portam templi, ubi stipem peteret, poneretur, in nomine Iesu 
 Christi saluus exsiliuit, quinque hominum milia crediderunt; 
 ac deinde aliis adque aliis accessibus credentium creuit ecclesia. 
 Ac per hoc colligitur etiam dies, ex quo annus ipse 
 sumsit initium, scilicet quando missus est Spiritus sanctus, 
 id est per Idus Maias. Numeratis proinde consulibus trecenti 
 sexaginta quinque anni reperiuntur inpleti per easdem Idus 
 consulatu Honorii et Eutychiani. Porro sequenti anno, consule 
 Mallio Theodoro, quando iam secundum illud oraculum daemonum 
 aut figmentum hominum nulla esse debuit religio 
 Christiana, quid per alias terrarum partes forsitan factum sit, 
 non fuit necesse perquirere; interim, quod scimus, in ciuitate 
 notissima et eminentissima Carthagine Africae Gaudentius et 
 Iouius comites imperatoris Honorii quarto decimo Kalendas 
 Aprilis falsorum deorum templa euerterunt et simulacra fregerunt. 
 Ex quo usque ad hoc tempus per triginta ferme 
 annos quis non uideat quantum creuerit cultus nominis Christi. 
 praesertim postea quam multi eorum Christiani facti sunt, 
 qui tamquam uera illa diuinatione reuocabantur a fide eamque 
 conpleto eodem numero annorum inanem ridendamque

 

 
 
 
 uiderunt? Nos ergo, qui sumus uocamurque Christiani, non in 
 Petrum credimus, sed in quem credidit Petrus; Petri de 
 Christo aedificati sermonibus, non carminibus uenenati; nec 
 decepti maleficiis, sed beneficiis eius adiuti. Ille Petri magister 
 Christus in doctrina, quae ad uitam ducit aeternam, ipse 
 est magister et noster. 
 
 Sed aliquando iam concludamus hunc librum, huc usque 
 disserentes et quantum satis uisum est demonstrantes, quisnam 
 sit duarum ciuitatum, caelestis adque terrenae, ab initio 
 usque in finem permixtarum mortalis excursus; quarum illa, 
 quae terrena est, fecit sibi quos uoluit uel undecumque uel 
 etiam ex hominibus falsos deos, quibus sacrificando seruiret; 
 illa autem, quae caelestis peregrinatur in terra, falsos deos 
 non facit, sed a uero Deo ipsa fit, cuius uerum sacrificium 
 ipsa sit. Ambae tamen temporalibus uel bonis pariter utuntur 
 uel malis pariter adfliguntur, diuersa fide, diuersa spe, diuerso 
 amore, donec ultimo iudicio separentur, et percipiat unaquaeque 
 suum finem, cuius nullus est finis; de quibus ambarum 
 finibus deinceps disserendum est.

Quod in quaestione, quam de finibus bonorum etmalorum 
 philosophica disputatio uentilauit, ducentas octo- « 
 ginta et octo sectas esse posse Varro perspexerit. 
 
 
 Quoniam de ciuitatis utriusque, terrenae scilicet et caelestis, 
 debitis finibus deinceps mihi uideo disputandum: prius

 
 
 
 exponenda sunt, quantum operis huius terminandi ratio patitur, 
 argumenta mortalium, quibus sibi ipsi beatitudinem facere in 
 huius uitae infelicitate moliti sunt, ut ab eorum rebus uanis 
 spes nostra quid differat, quam Deus nobis dedit, et res ipsa, 
 hoc est uera beatitudo, quam dabit, non tantum auctoritate 
 diuina, sed adhibita etiam ratione, qualem propter infideles 
 possumus adhibere, clarescat. De finibus enim bonorum et 
 malorum multa et multipliciter inter se philosophi disputarunt; 
 quam quaestionem maxima intentione uersantes inuenire conati 
 sunt, quid efficiat hominem beatum. Illud enim est finis boni 
 nostri, propter quod adpetenda sunt cetera, ipsum autem 
 propter se ipsum; et illud finis mali, propter quod uitanda 
 sunt cetera, ipsum autem propter se ipsum. Finem boni ergo 
 nunc dicimus, non quo consumatur, ut non sit, sed quo per- 
 ficiatur, ut plenum sit; et finem mali, non quo esse desinat, 
 sed quo usque nocendo perducat. Fines itaque isti sunt summum 
 bonum et summum malum. De quibus inueniendis 
 adque in hac uita summo bono adipiscendo, uitando autem 
 summo malo, multum, sicut dixi, laborauerunt, qui studium 
 sapientiae in saeculi huius uanitate professi sunt; nec tamen 
 eos, quamuis diuersis errantes modis, naturae limes in tantum 
 ab itinere ueritatis deuiare permisit, ut non alii in animo, 
 alii in corpore, alii in utroque fines bonorum ponerent et 
 malorum. Ex qua tripertita uelut generalium distributione 
 sectarum Marcus Varro in libro de philosophia tam multam 
 dogmatum uarietatem diligenter et subtiliter scrutatus aduertit, 
 ut ad ducentas octoginta et octo sectas, non quae iam essent, 
 sed quae esse possent, adhibens quasdam differentias facillime 
 perueniret. 
 
 Quod ut breuiter ostendam, inde oportet incipiam, quod 
 ipse aduertit et posuit in libro memorato, quattuor esse 
 quaedam, quae homines sine magistro, sine ullo doctrinae

 
 
 
 adminiculo, sine industria uel arte uiuendi, quae uirtus dicitur 
 et procul dubio discitur, uelut naturaliter adpetunt, aut uoluptatem, 
 qua delectabiliter mouetur corporis sensus, aut quietem, 
 qua fit ut nullam molestiam corporis quisque patiatur, 
 aut utramque, quam tamen uno nomine uoluptatis Epicurus 
 appellat, aut uniuersaliter prima naturae, in quibus et haec 
 sunt et alia, uel in corpore, ut membrorum integritas et 
 salus adque incolumitas eius, uel in animo, ut sunt ea, quae 
 uel parua uel magna in hominum reperiuntur ingeniis. Haec 
 igitur quattuor, id est uoluptas, quies, utrumque, prima 
 naturae, ita sunt in nobis, ut uel uirtus, quam postea doctrina 
 inserit, propter haec adpetenda sit, aut ista propter uirtutem, 
 aut utraque propter se ipsa; ac per hoc fiunt hinc duodecim 
 sectae; per hanc enim rationem singulae triplicantur; quod 
 cum in una demonstrauero, difficile non erit id in ceteris 
 inuenire. Cum ergo uoluptas corporis animi uirtuti aut subditur 
 aut praefertur aut iungitur, tripertita uariatur diuersitate 
 sectarum. Subditur autem uirtuti, quando in usum uirtutis 
 adsumitur. Pertinet quippe ad uirtutis officium et uiuere 
 patriae et propter patriam filios procreare, quorum neutrum 
 fieri potest sine corporis uoluptate; nam sine illa nec cibus 
 potusque sumitur, ut uiuatur, nec concumbitur, ut generatio 
 propagetur. Cum uero praefertur uirtuti, ipsa adpetitur propter 
 se ipsam, uirtus autem adsumenda creditur propter illam, 
 id est, ut nihil uirtus agat nisi ad consequendam uel conseruandam 
 corporis uoluptatem; quae uita deformis est quidem, 
 quippe ubi uirtus seruit dominae uoluptati, quamuis nullo 
 modo haec dicenda sit uirtus; sed tamen etiam ista horribilis 
 turpitudo habuit quosdam philosophos patronos et defensores 
 suos. Virtuti porro uoluptas iungitur, quando neutra earum 
 propter alteram, sed propter se ipsas ambae adpetuntur. 
 Quapropter sicut uoluptas uel subdita uel praelata uel iuncta

 
 
 
 uirtuti tres sectas facit, ita quies, ita utrumque, ita prima 
 naturae alias ternas inueniuntur efficere. Pro uarietate quippe 
 humanarum opinionum uirtuti aliquando subduntur, aliquando 
 praeferuntur, aliquando iunguntur, ac sic ad duodenarium 
 sectarum numerum peruenitur. Sed iste quoque numerus 
 duplicatur adhibita una differentia, socialis uidelicet uitae, 
 quoniam, quisquis sectatur aliquam istarum duodecim sectam, 
 profecto aut propter se tantum id agit aut etiam propter 
 socium, cui debet hoc uelle quod sibi. Quocirca duodecim 
 sunt eorum, qui propter se tantum unamquamque tenendam 
 putant, et aliae duodecim eorum, qui non solum propter se 
 sic uel sic philosophandum esse decernunt, sed etiam propter 
 alios, quorum bonum adpetunt sicut suum. Hae autem sectae 
 uiginti quattuor iterum geminantur addita differentia ex Academicis 
 nouis et fiunt quadraginta octo. Illarum quippe 
 uiginti quattuor unamquamque sectarum potest quisque sic 
 tenere ac defendere ut certam, quem ad modum defenderunt 
 Stoici, quod hominis bonum, quo beatus esset, in animi tantummodo 
 uirtute consisteret; potest alius ut incertam, sicut 
 defenderunt Academici noui, quod eis etsi non certum, tamen 
 ueri simile uidebatur. Viginti quattuor ergo fiunt per eos, 
 qui eas uelut certas propter ueritatem, et aliae uiginti quattuor 
 per eos, qui easdem quamuis incertas propter ueri similitudinem 
 sequendas putant. Rursus, quia unamquamque istarum 
 quadraginta octo sectarum potest quisque sequi habitu 
 ceterorum philosophorum, itemque alius potest habitu Cynicorum, 
 ex hac etiam differentia duplicantur et nonaginta sex 
 fiunt. Deinde quia earum singulas quasque ita tueri homines 
 possunt adque sectari, ut aut otiosam diligant uitam, sicut 
 hi, qui tantummodo studiis doctrinae uacare uoluerunt adque

 
 
 
 ualuerunt, aut negotiosam, sicut hi, qui cum philosopharentur 
 tamen administratione rei publicae regendisque rebus humanis 
 occupatissimi fuerunt,. aut ex utroque genere temperatam, 
 sicut hi, qui partim erudito otio partim necessario negotio 
 alternantia uitae suae tempora tribuerunt: propter has differentias 
 potest etiam triplicari numerus iste sectarum et ad 
 ducentas octoginta octo perduci. 
 
 Haec de Varronis libro, quantum potui, breuiter ac dilucide 
 posui, sententias eius meis explicans uerbis. Quo modo 
 autem refutatis ceteris unam eligat, quam uult esse Acaderaicorum 
 ueterum (quos a Platone institutos usque ad Polemonem, 
 qui ab illo quartus eius scholam tenuit, quae Academia 
 dicta est, habuisse certa dogmata uult uideri et ob hoc distinguit 
 ab Academicis nonis, quibus incerta sunt omnia, quod 
 philosophiae genus ab Arcesila coepit successore Polemonis), 
 eamque sectam, id est ueterum Academicorum, sicut dubitatione 
 ita omni errore carere arbitretur, longum est per 
 omnia demonstrare; nec tamen omni ex parte res omittenda 
 est. Remouet ergo prius illas omnes differentias, quae numerum 
 multiplicauere sectarum, quas ideo remouendas putat, 
 quia non in eis est finis boni. Neque enim existimat ullam 
 philosophiae sectam esse dicendam, quae non eo distet a ceteris. 
 quod diuersos habeat fines bonorum et malorum. Quando 
 quidem nulla est homini causa philosophandi, nisi ut beatus 
 sit; quod autem beatum facit, ipse est finis boni; nulla est 
 igitur causa philosophandi, nisi finis boni: quam ob rem quae 
 nullum boni finem sectatur, nulla philosophiae secta dicenda 
 est. Cum ergo quaeritur de sociali uita, utrum sit tenenda 
 sapienti, ut summum bonum, quo fit homo beatus, ita uelit 
 et curet amici sui, quem ad modum suum, an suae tantummodo 
 beatitudinis causa faciat quidquid facit: non de ipso

 
 
 
 summo bono quaestio est, sed de adsumendo uel non adsumendo 
 socio ad huius participationem boni, non propter se 
 ipsum, sed propter eundem socium, ut eius bono ita gaudeat, 
 sicut gaudet suo. Item cum quaeritur de Academicis nouis, 
 quibus incerta sunt omnia, utrum ita sint res habendae, in 
 quibus philosophandum est, an, sicut aliis philosophis placuit, 
 certas eas habere debeamus: non quaeritur quid in boni fine 
 sectandum sit, sed de ipsius boni ueritate, quod sectandum 
 uidetur, utrum sit necne dubitandum; hoc est, ut id planius 
 eloquar, utrum ita sectandum sit, ut, qui sectatur, dicat esse 
 uerum, an ita, ut, qui sectatur, dicat uerum sibi uideri, 
 etiamsi forte sit falsum, tamen uterque sectetur unum adque 
 idem bonum. In illa etiam differentia, quae adhibetur ex 
 habitu et consuetudine Cynicorum, non quaeritur, quisnam 
 sit finis boni, sed utrum in illo habitu et consuetudine sit 
 uiuendum ei, qui uerum sectatur bonum, quodlibet ei uerum 
 uideatur esse adque sectandum. Denique fuerunt, qui cum 
 diuersa sequerentur bona finalia, alii uirtutem, alii uoluptatem, 
 eundem tamen habitum et consuetudinem tenebant, ex 
 qua Cynici appellabantur. Ita illud quidquid est, unde philosophi 
 Cynici discernuntur a ceteris, ad eligendum ac tenendum 
 bonum, quo beati fierent, utique nil ualebat. Nam si aliquid 
 ad hoc interesset, profecto idem habitus eundem finem 
 sequi cogeret, et diuersus habitus eundem sequi finem non 
 sineret.

CAPUT II. 
 .Quo modo remotis omnibus differentiis, quae non 
 sectae, sed quaestiones sint, ad tripertitam summi 
 boni definitionem Varro perueniat, quarum tamen 
 una sit eligenda. 
 
 
 In tribus quoque illis uitae generibus, uno scilicet non 
 segniter, sed in contemplatione uel inquisitione ueritatis otioso, 
 altero in gerendis rebus humanis negotioso, tertio ex utroque 
 genere temperato, cum quaeritur quid horum sit potius eligendum, 
 non finis boni habet controuersiam: sed quid horum 
 trium difficultatem uel facilitatem adferat ad consequendum 
 uel retinendum finem boni, id in ista quaestione uersatur. 
 Finis enim boni, cum ad eum quisque peruenerit, protinus 
 beatum facit; in otio autem litterato, uel in negotio publico, 
 uel quando utrumque uicibus agitur, non continuo quisque 
 beatus est. Multi quippe in quolibet horum trium possunt 
 uiuere, et in adpetendo boni fine, quo fit homo beatus, errare. 
 Alia est igitur quaestio de finibus bonorum et malorum, quae 
 unamquamque philosophorum sectam facit, et aliae sunt quaestiones 
 de sociali uita, de cunctatione Academicorum, de 
 uestitu et uictu Cynicorum, de tribus uitae generibus. otioso. 
 actuoso, ex utroque modificato; quarum nulla est, in qua de 
 bonorum et malorum finibus disputatur. Proinde quoniam 
 Marcus Varro has quattuor adhibens differentias, id est ei 
 uita sociali, ex Academicis nouis, ex Cynicis, ex isto uitae 
 genere tripertito ad sectas ducentas octoginta octo peruenit, 
 et si quae aliae possunt similiter adici: remotis eis omnibus, 
 quoniam de sectando summo bono nullam inferunt quaestionem 
 et ideo sectae nec sunt nec uocandae sunt, ad illas duodecim, 
 in quibus quaeritur, quod sit bonum hominis, quo adsecuto 
 fit beatus, ut ex eis unam ueram, ceteras falsas ostendat esse,

 
 
 
 reuertitur. Nam remoto illo tripertito genere uitae duae partes 
 huius numeri detrahuntur et sectae nonaginta sex remanent. 
 Remota uero differentia ex Cynicis addita ad dimidium rediguntur 
 et quadraginta octo fiunt. Auferamus etiam quod ex 
 Academicis nouis adhibitum est: rursus dimidia pars remanet, 
 id est uiginti quattuor. De sociali quoque uita quod accesserat 
 similiter auferatur: duodecim sunt reliquae, quas ista 
 differentia, ut uiginti quattuor fierent, duplicauerat. De his 
 ergo duodecim nihil dici potest, quur sectae non sint habendae. 
 Nihil quippe aliud in eis quaeritur quam fines bonorum 
 et malorum. Inuentis autem bonorum finibus profecto e contrario 
 sunt malorum. Hae autem ut fiant duodecim sectae, 
 illa quattuor triplicantur, uoluptas, quies, utrumque et prima 
 naturae, quae primigenia Varro uocat. Haec quippe quattuor 
 dum singillatim uirtuti aliquando subduntur, ut non propter 
 se ipsa, sed propter officium uirtutis adpetenda uideantur, 
 aliquando praeferuntur, ut non propter se ipsa, sed propter 
 haec adipiscenda uel conseruanda necessaria uirtus putetur, 
 aliquando iunguntur, ut propter se ipsa et uirtus et ista adpetenda 
 credantur, quaternarium numerum triplum reddunt et 
 ad duodecim sectas perueniunt. Ex illis autem quattuor rebus 
 Varro tres tollit, uoluptatem scilicet et quietem et utrumque; 
 non quod eas inprobet, sed quod primigenia illa naturae et 
 uoluptatem in se habeant et quietem. Quid ergo opus est ex 
 his duabus tria quaedam facere, duo scilicet, cum singillatim 
 adpetuntur uoluptas aut quies, et tertium cum ambae simul, 
 quando quidem prima naturae et ipsas et praeter ipsas alia 
 multa contineant? De tribus ergo sectis ei placet diligenter 
 esse tractandum, quaenam sit potius eligenda. Non enim

 

 

 
 
 
 ueram plus quam unam uera ratio esse permittit, siue in 
 his tribus sit siue alicubi alibi, quod post uidebimus. Interim 
 de his tribus quo modo unam Varro eligat, quantum 
 breuiter aperteque possumus, disseramus. Istae nempe tres 
 sectae ita fiunt, cum uel prima naturae propter uirtutem, uel 
 uirtus propter prima naturae, uel utraque, id est et uirtus 
 et prima naturae, propter se ipsa sunt expetenda.

CAPUT III. 
 De tribus sectis summum hominis bonum quaerentibus 
 quam eligendam Varro definiat sequens ueteris 
 Academiae Antiocho auctore sententiam. 
 
 Quid ergo istorum trium sit uerum adque sectandum, isto 
 modo persuadere conatur. Primum, quia summum bonum in 
 philosophia non arboris, non pecoris, non Dei, sed hominis 
 quaeritur, quid sit ipse homo, quaerendum putat. Sentit 
 quippe in eius natura duo esse quaedam, corpus et animam. 
 6t horum quidem duorum melius esse animam longeque praestabilius 
 omnino non dubitat, sed utrum anima sola sit homo. 
 ut ita sit ei corpus tamquam equus equiti (eques enim non 
 homo et equus, sed solus homo est; ideo tamen eques dicitur, 
 quod aliquo modo se habeat ad equum), an corpus solum 
 sit homo, aliquo modo se habens ad animam, sicut poculum 
 ad potionem (non enim calix et potio, quam continet calix. 
 simul dicitur poculum, sed calix solus; ideo tamen quod 
 potioni continendae sit adcommodatus), an uero nec anima 
 sola nec solum corpus, sed simul utrumque sit homo, cuius 
 sit pars una siue anima siue corpus, ille autem totus ex 
 utroque constet, ut homo sit (sicut duos equos iunctos bigas 
 uocamus, quorum siue dexter siue sinister pars est bigarum,

 
 
 
 unum uero eorum, quoquo modo se habeat ad alterum, bigas 
 non dicimus, sed ambo simul). Horum autem trium hoc 
 elegit tertium hominemque nec animam solam nec solum 
 corpus, sed animam simul et corpus esse arbitratur. Proinde 
 summum bonum hominis, quo fit beatus, ex utriusque rei 
 bonis constare dicit, et animae scilicet et corporis. Ac per 
 hoc prima illa naturae propter se ipsa existimat expetenda 
 ipsamque uirtutem, quam doctrina inserit uelut artem uiuendi, 
 quae in animae bonis est excellentissimum bonum. Quapropter 
 eadem uirtus, id est ars agendae uitae, cum acceperit 
 prima naturae, quae sine illa erant, sed tamen erant etiam 
 quando eis doctrina adhuc deerat, omnia propter se ipsa 
 adpetit simulque etiam se ipsam, omnibusque simul et se 
 ipsa utitur, eo fine, ut omnibus delectetur adque perfruatur, 
 magis minusque, ut quaeque inter se maiora adque minora 
 sunt, tamen omnibus gaudens et quaedam minora, si necessitas 
 postulat, propter maiora uel adipiscenda uel tenenda contemnens. 
 Omnium autem bonorum uel animi uel corporis nihil 
 sibi uirtus omnino praeponit. Haec enim bene utitur et se 
 ipsa et ceteris, quae hominem faciunt beatum, bonis. Ubi 
 uero ipsa non est, quamlibet multa sint bona, non bono eius 
 sunt, cuius sunt, ac per hoc iam nec eius bona dicenda sunt, 
 cui male utenti utilia esse non possunt. Haec ergo uita 
 hominis, quae uirtute et aliis animi et corporis bonis, sine 
 quibus uirtus esse non potest, fruitur, beata esse dicitur; si 
 uero et aliis, sine quibus esse uirtus potest, uel ullis uel 
 pluribus, beatior; si autem prorsus omnibus, ut nullum 
 omnino bonum desit uel animi uel corporis, beatissima. Non

 

 
 
 
 enim hoc est uita, quod uirtus, quoniam non omnis uita, sed 
 sapiens uita uirtus est; et tamen qualiscumque uita sine 
 ulla uirtute potest esse; uirtus uero sine ulla uita non potest 
 esse. Hoc et de memoria dixerim adque ratione, et si quid 
 tale aliud est in homine. Sunt enim haec et ante doctrinam, 
 sine his autem non potest esse ulla doctrina, ac per hoc nec 
 uirtus, quae utique discitur. Bene autem currere, pulchrum 
 esse corpore, uiribus ingentibus praeualere et cetera huius 
 modi talia sunt, ut et uirtus sine his esse possit et ipsa 
 sine uirtute; bona sunt tamen, et secundum istos etiam ipsa 
 propter se ipsam diligit uirtus, utiturque illis et fruitur, sicut 
 uirtutem decet. 
 
 Hanc uitam beatam etiam socialem perhibent esse, quae 
 amicorum bona propter se ipsa diligat sicut sua eisque propter 
 ipsos hoc uelit quod sibi; siue in domo sint, sicut 
 coniux et liberi et quicumque domestici, siue in loco, ubi 
 domus est eius, sicuti est urbs, ut sunt hi qui ciues uocantur, 
 siue in orbe toto, ut sunt gentes quas ei societas humana 
 coniungit, siue in ipso mundo, qui censetur nomine 
 caeli et terrae, sicut esse dicunt deos, quos uolunt amicos 
 esse homini sapienti, quos nos familiarius angelos dicimus. 
 De bonorum autem et e contrario malorum finibus negant 
 ullo modo esse dubitandum et hanc inter se et nouos Academicos 
 adfirmant esse distantiam, nec eorum interest quidquam, 
 siue Cynico siue alio quolibet habitu et uictu in his 
 finibus, quos ueros putant, quisque philosophetur. Ex tribus 
 porro illis uitae generibus, otioso, actuoso et quod ex utroque 
 conpositum est, hoc tertium sibi placere adseuerant. 
 Haec sensisse adque docuisse Academicos ueteres Varro adserit, 
 auctore Antiocho, magistro Ciceronis et suo, quem sane 
 Cicero in pluribus fuisse Stoicum quam ueterem Academicum I

 

 
 
 
 unIt uideri. Sed quid ad nos, qui potius de rebus ipsis iudicare 
 debemus, quam pro magno de hominibus quid quisque senserit 
 scire?

CAPUT IIII. 
 De summo bono et summo malo quid Christiani sentiant 
 contra philosophos, qui summum bonum in se 
 sibi esse dixerunt. 
 
 Si ergo quaeratur a nobis, quid ciuitas Dei de his singulis 
 interrogata respondeat ac primum de finibus bonorum malorumque 
 quid sentiat: respondebit aeternam uitam esse summum 
 bonum, aeternam uero mortem summum malum; propter 
 illam proinde adipiscendam istamque uitandam recte 
 nobis esse uiuendum. Propter quod scriptum est: Iustus 
 ex fide uiuit; quoniam neque bonum nostrum iam uidemus, 
 unde oportet ut credendo quaeramus, neque ipsum recte 
 uiuere nobis ex nobis est, nisi credentes adiuuet et orantes 
 qui et ipsam fidem dedit. qua nos ab illo adiuuandos esse 
 credamus. Illi autem, qui in ista uita fines bonorum et malorum 
 esse putauerunt, siue in corpore siue in animo siue in 
 utroque ponentes summum bonum, adque, ut id explicatius 
 eloquar, siue in uoluptate siue in uirtute siue in utraque; 
 siue in quiete siue in uirtute siue in utraque; siue in uoluptate 
 simul et quiete siue in uirtute siue in utrisque, siue in 
 primis naturae siue in uirtute siue in utrisque; hic beati esse 
 et a se ipsis beati fieri mira uanitate uoluerunt. Inrisit hos 
 Veritas per prophetam dicentem: Dominus nouit cogita- 
 . tiones hominum uel, sicut hoc testimonium posuit apostolus 
 Paulus: Dominus nouit cogitationes sapientium, 
 quoniam uanae sunt. 
 
 Quis enim sufficit quantouis eloquentiae flumine uitae huius

 

 
 
 
 miserias explicare? Quam lamentatus est Cicero in consolatione 
 de morte filiae, sicut potuit; sed quantum est quod 
 potuit? Ea quippe, quae dicuntur prima naturae, quando, ubi, 
 quo modo tam bene se habere in hac uita possunt, ut non 
 sub incertis casibus fluctuent? Quis enim dolor contrarius 
 uoluptati, quae inquietudo contraria quieti in corpus cadere 
 sapientis non potest? Membrorum certe amputatio uel debilitas 
 hominis expugnat incolumitatem, deformitas pulchritudinem, 
 inbecillitas sanitatem, uires lassitudo, mobilitatem 
 torpor aut tarditas; et quid horum est, quod nequeat in carnem 
 sapientis inruere? Status quoque corporis adque motus, 
 cum decentes et congruentes sunt, inter naturae prima numerantur; 
 sed quid si aliqua mala ualetudo membra tremore 
 concutiat? quid si usque ad ponendas in terra manus dorsi 
 spina curuetur et hominem quodam modo quadrupedem faciat? 
 Nonne omnem statuendi corporis et mouendi speciem decusque 
 peruertet? Quid ipsius animi primigenia quae appellantur 
 bona, ubi duo prima ponunt propter conprehensionem perceptionemque 
 ueritatis sensum et intellectum? Sed qualis quantusque 
 remanet sensus, si, ut alia taceam, fiat homo surdus 
 et caecus? Ratio uero et intellegentia quo recedet, ubi sopietur, 
 si aliquo morbo efficiatur insanus? Phrenetici multa 
 absurda cum dicunt uel faciunt, plerumque a bono suo proposito 
 et moribus aliena, immo suo bono proposito moribusque 
 contraria, siue illa cogitemus siue uideamus, si digne 
 consideremus, lacrimas tenere uix possumus aut forte nec 
 possumus. Quid dicam de his, qui daemonum patiuntur 
 incursus? Ubi habent absconditam uel obrutam intellegentiam 
 suam, quando secundum suam uoluntatem et anima eorum 
 et corpore malignus utitur spiritus? Et quis confidit hoc,. 
 malum in hac uita euenire non posse sapienti? Deinde perceptio 
 ueritatis in hac carne qualis aut quanta est, quando.

 
 
 
 sicut legimus in ueraci libro sapientiae, corpus corruptibile 
 adgrauat animam et deprimit terrena inhabitatio 
 sensum multa cogitantem? Inpetus porro uel adpetitus 
 actionis, si hoc modo recte Latine appellatur ea, quam Graeci 
 uocant oppjv , quia et ipsam primis naturae deputant bonis, 
 nonne ipse est, quo geruntur etiam insanorum illi miserabiles 
 motus et facta, quae horremus, quando peruertitur sensus 
 ratioque sopitur? 
 
 Porro ipsa uirtus, quae non est inter prima naturae, quoniam 
 eis postea doctrina introducente superuenit, cum sibi 
 bonorum culmen uindicet humanorum, quid hic agit nisi 
 perpetua bella cum uitiis, nec exterioribus, sed interioribus, 
 nec alienis, sed plane nostris et propriis, maxime illa, quae 
 Graece ococpoaovirj , Latine temperantia nominatur, qua carnales 
 frenantur libidines, ne in quaeque flagitia mentem consen * 
 tientem trahant? Neque enim nullum est uitium, cum, sicut 
 dicit apostolus, caro concupiscit aduersus spiritum; 
 cui uitio contraria uirtus est, cum, sicut idem dicit, spiritus. 
 concupiscit aduersus carnem. Haec enim, inquit, inuicem 
 aduersantur, ut non ea quae uultis faciatis. Quid 
 autem facere uolumus, cum perfici uolumus fine summi boni, 
 nisi ut caro aduersus spiritum non concupiscat, nec sit in 
 nobis hoc uitium, contra quod spiritus concupiscat? Quod in 
 hac uita, quamuis uelimus, quoniam facere non ualemus, id 
 saltem in adiutorio Dei facimus, ne carni concupiscenti aduersus 
 spiritum spiritu succumbente cedamus et ad perpetrandum 
 peccatum nostra consensione pertrahamur. Absit ergo ut, 
 quamdiu in hoc bello intestino sumus, iam nos beatitudinem, 
 ad quam uincendo uolumus peruenire, adeptos esse credamus.

 

 
 
 
 Et quis est usque adeo sapiens, ut contra libidines nullum 
 habeat omnino conflictum? 
 
 Quid illa uirtus, quae prudentia dicitur, nonne tota uigilantia 
 sua bona discernit a malis, ut in illis adpetendis istisque 
 uitandis nullus error obrepat, ac per hoc et ipsa nos in 
 malis uel mala in nobis esse testatur? Ipsa enim docet malum 
 esse ad peccandum consentire bonumque esse ad peccandum 
 non consentire libidini. Illud tamen malum, cui nos non consentire 
 docet prudentia, facit temperantia, nec prudentia nec 
 temperantia tollit huic uitae. Quid iustitia, cuius munus est 
 sua cuique tribuere (unde fit in ipso homine quidam iustus 
 ordo naturae, ut anima subdatur Deo et animae caro, ac per 
 hoc Deo et anima et caro), nonne demonstrat in eo se adhuc 
 opere laborare potius quam in huius operis iam fine requiescere? 
 Tanto minus quippe anima subditur Deo, quanto minus 
 Deum in ipsis suis cogitationibus concipit; et tanto minus 
 animae subditur caro, quanto magis aduersus spiritum concupiscit. 
 Quamdiu ergo nobis inest haec infirmitas, haec pestis, 
 hic languor, quo modo nos iam saluos, et si nondum saluos, 
 quo modo iam beatos illa finali beatitudine dicere audebimus? 
 Iam uero illa uirtus, cuius nomen est fortitudo, in quantacumque 
 sapientia euidentissima testis est humanorum malorum, 
 quae conpellitur patientia tolerare. Quae mala Stoici 
 philosophi miror qua fronte mala non esse contendant, quibus 
 fatentur, si tanta fuerint, ut ea sapiens uel non possit uel 
 non debeat sustinere, cogi eum mortem sibimet inferre adque 
 ex hac uita emigrare. Tantus autem superbiae stupor est in 
 his hominibus hic se habere finem boni et a se ipsis fieri 
 beatos putantibus, ut sapiens eorum, hoc est, qualem mirabili 
 uanitate describunt, etiamsi excaecetur obsurdescat

 
 
 
 obmutescat , membris debilitetur doloribus crucietur et, si quid aliud 
 talium malorum dici aut cogitari potest, incidat in eum, quo 
 sibi mortem cogatur inferre, hanc in his malis uitam constitutam 
 eum non pudeat beatam uocare.s o uitam beatam, quae 
 ut finiatur mortis quaerit auxilium! Si beata est, maneatur 
 in ea. Quo modo ista non sunt mala, quae uincunt fortitudinis 
 bonum eandemque fortitudinem non solum sibi cedere, 
 uerum etiam delirare conpellunt, ut eandem uitam et dicat 
 beatam et persuadeat esse fugiendam? Quis usque adeo caecus 
 est, ut non uideat, quod, si beata esset, fugienda non 
 esset? Sed aperta infirmitatis uoce fugiendam fatentur. Quid 
 igitur causae est, quur non etiam miseram fracta superbiae 
 ceruice fateantur? Utrum, obsecro, Cato ille patientia an 
 potius inpatientia se peremit? Non enim hoc fecisset, nisi 
 uictoriam Caesaris inpatienter tulisset. Ubi est fortitudo? 
 Nempe cessit, nempe succubuit, nempe usque adeo superata 
 est, ut uitam beatam derelinqueret desereret fugeret. An non 
 erat iam beata? Misera ergo erat. Quo modo igitur mala 
 non erant, quae uitam miseram fugiendamque faciebant? 
 
 Quaproptu etiam ipsi, qui mala ista esse confessi sunt, 
 sicut Peripatetici, sicut ueteres Academici, quorum sectam 
 VaiTO defendit, tolerabilius quidem loquuntur, sed eorum 
 quoque mirus est error, quod in his malis, etsi tam grauia 
 sint, ut morte fugienda sint ab ipso sibimet inlata, qui haec 
 patitur, uitam beatam tamen esse contendunt. \'Mala sunt, 
 inquit, tormenta adque cruciatus corporis, et tanto sunt peiora, 
 quanto potuerint esse maiora; quibus ut careas, ex hac uita 
 fugiendum est.\' Qua uita, obsecro? (Hac, inquit, quae tantis

 
 
 
 adgrauatur malis.\' Certe ergo beata est in eisdem ipsis malis, 
 propter quae dicis esse fugiendam? An ideo beatam dicis, 
 quia licet tibi ab his malis morte discedere? Quid si ergo in 
 eis aliquo diuino iudicio tenereris nec permittereris mori nec 
 umquam sine illis esse sinereris? Nempe tunc saltem miseram 
 talem diceres uitam. Non igitur propterea misera non est, 
 quia cito relinquitur. Quando quidem si sempiterna sit, etiam 
 abs te ipso misera iudicatur; non itaque propterea, quoniam 
 breuis est, nulla miseria debet uideri aut, quod est absurdius, 
 quia breuis miseria est, ideo etiam beatitudo appellari. Magna 
 uis est in eis malis, quae cogunt hominem secundum ipsos 
 etiam sapientem sibimet auferre quod homo est; cum dicant 
 et uerum dicant, hanc esse naturae primam quodam modo 
 et maximam uocem, ut homo concilietur sibi et propterea 
 mortem naturaliter fugiat, ita sibi amicus, ut esse se animal 
 et in hac coniunctione corporis adque animae uiuere uelit 
 uehementer adque adpetat. Magna uis est in eis malis, quibus 
 iste naturae uincitur sensus, quo mors omni modo omnibus 
 uiribus conatibusque uitatur, et ita uincitur, ut, quae 
 uitabatur optetur adpetatur et, si non potuerit aliunde contingere, 
 ab homine ipso sibimet inferatur. Magna uis est in 
 eis malis, quae fortitudinem faciunt homicidam; si tamen 
 adhuc dicenda est fortitudo, quae ita his malis uincitur, ut 
 hominem, quem sicut uirtus regendum tuendumque suscepit, 
 non modo non possit per patientiam custodire, sed ipsa insuper 
 cogatur occidere. Debet quidem etiam mortem sapiens 
 ferre patienter, sed quae accidit aliunde. Secundum istos 
 autem si eam sibi ipse inferre conpellitur, profecto fatendum 
 est eis non solum mala, sed intolerabilia etiam mala esse. 
 quae hoc eum perpetrare conpellunt. Vita igitur, quae istorum 
 tam magnorum tamque grauium malorum aut premitur

 
 
 
 oneribus aut subiacet casibus, nullo modo beata diceretur, si 
 homines, qui hoc dicunt, sicut uicti malis ingrauescentibus, 
 cum sibi ingerunt mortem, cedunt infelicitati, ita uicti certis 
 rationibus, cum quaerunt beatam uitam, dignarentur cedere 
 ueritati et non sibi putarent in ista mortalitate fine summi 
 boni esse gaudendum, ubi uirtutes ipsae, quibus hic certe 
 nihil melius adque utilius in homine reperitur, quanto maiora 
 sunt adiutoria contra uim periculorum laborum dolorum, 
 tanto fideliora testimonia miseriarum. Si enim uerae uirtutes 
 sunt, quae nisi in eis, quibus uera inest pietas, esse non 
 possunt: non se profitentur hoc posse, ut nullas miserias 
 patiantur homines, in quibus sunt (neque enim mendaces 
 sunt uerae uirtutes, ut hoc profiteantur), sed ut uita humana, 
 quae tot et tantis huius saeculi malis esse cogitur misera, 
 spe futuri saeculi sit beata, sicut et salua. Quo modo enim 
 beata est, quae nondum salua est? Unde et apostolus Paulus 
 non de hominibus inprudentibus inpatientibus, intemperantibus 
 et iniquis, sed de his, qui secundum ueram pietatem uiuerent 
 et ideo uirtutes, quas haberent, ueras haberent, ait: Spe 
 enim salui facti sumus. Spes autem quae uidetur, 
 non est spes. Quod enim uidet quis, quid et sperat? 
 Si autem quod non uidemus speramus, per patientiam 
 expectamus. Sicut ergo spe salui, ita spe beati facti 
 sumus, et sicut salutem, ita beatitudinem non iam tenemus 
 praesentem, sed exspectamus futuram, et hoc per patientiam; 
 quia in malis sumus, quae patienter tolerare debemus, donec 
 ad illa ueniamus bona, ubi omnia erunt, quibus ineffabiliter 
 delectemur, nihil erit autem, quod iam tolerare debeamus. 
 Talis salus, quae in futuro erit saeculo, ipsa erit etiam

 

 
 
 
 finalis beatitudo. Quam beatitudinem isti philosophi, quoniam 
 non uidentes nolunt credere, hic sibi conantur falsissimam 
 fabricare, quanto superbiore, tanto mendaciore uirtute.

CAPUT V. 
 De sociali uita, quae, cum maxime expetenda sit, 
 multis offensionibus saepe subuertitur. 
 
 Quod autem socialem uitam uolunt esse sapientis, nos 
 multo amplius adprobamus . Nam unde ista Dei ciuitas, de 
 qua huius operis ecce iam undeuicensimum librum uersamus 
 in manibus, uel inchoaretur exortu uel progrederetur excursu 
 uel adprehenderet debitos fines, si non esset socialis uita 
 sanctorum? Sed in huius mortalitatis aerumna quot et quantis 
 abundet malis humana societas, quis enumerare ualeat? 
 quis aestimare sufficiat? Audiant aput comicos suos hominem 
 cum sensu adque consensu omnium hominum dicere: 

 
 Duxi uxorem; quam ibi miseriam uidi! Nati filii . 
 Alia cura .
 
 Quid itidem illa, quae in amore uitia commemorat idem 
 Terentius, <iniuriae suspiciones, inimicitiae bellum, pax rursum\': 
 nonne res humanas ubique inpleuerunt? nonne et in 
 amicorum honestis amoribus plerumque contingunt? nonne 
 his usquequaque plenae sunt res humanae, ubi iniurias suspiciones, 
 inimicitias bellum mala certa sentimus; pacem uero 
 incertum bonum, quoniam corda eomm , cum quibus eam 
 tenere uolumus, ignoramus, et si hodie nosse possemus 
 qualia cras futura essent utique nesciremus. Qui porro inter 
 se amiciores solent esse uel debent, quam qui una etiam 
 continentur domo? Et tamen quis inde securus est, cum 
 tanta saepe mala ex eorum occultis insidiis exstiterint, tanto

 

 
 
 
 amariora , quanto pax dulcior fuit, quae uera putata est, cum 
 astutissime fingeretur? Propter quod omnium pectora sic 
 adtingit, ut cogat in gemitum, quod ait Tullius: \'Nullae sunt 
 occultiores insidiae quam hae, quae latent in simulatione 
 officii aut in aliquo necessitudinis nomine. Nam eum, qui 
 palam est aduersarius, facile cauendo uitare possis; hoc uero 
 occultum intestinum ac domesticum malum non solum exsistit, 
 uerum etiam obprimit, antequam prospicere adque explorare 
 potueris.\' Propter quod etiam diuina uox illa: Et inimici 
 hominis domestici eius cum magno dolore cordis auditur, 
 quia, etsi quisque tam fortis sit, ut aequo animo perferat, 
 uel tam uigilans, ut prouido consilio caueat, quae aduersus 
 eum molitur amicitia simulata, eorum tamen hominum perfidorum 
 malo, cum eos esse pessimos experitur, si ipse bonus 
 est, grauiter excrucietur necesse est, siue semper mali fuerint 
 et se bonos finxerint, siue in istam malitiam ex bonitate 
 mutati sint. Si ergo domus, commune perfugium in his malis 
 humani generis, tuta non est, quid ciuitas, quae quanto 
 maior est, tanto forum eius litibus et ciuilibus et criminalibus 
 plenius, etiamsi quiescant non. solum turbulentae, uerum 
 saepius et cruentae seditiones ac bella ciuilia, a quorum 
 euentis sunt aliquando liberae ciuitates, a periculis numquam?

CAPUT VI. 
 De errore humanorum iudiciorum, cum ueritas latet. 
 
 Quid ipsa iudicia hominum de hominibus, quae ciuitatibus 
 in quantalibet pace manentibus deesse non possunt, 
 qualia putamus esse, quam misera, quam dolenda? Quando 
 quidem hi iudicant, qui conscientias eorum, de quibus iudicant, 
 cernere nequeunt. Unde saepe coguntur tormentis innocentium

 

 
 
 
 testium ad alienam causam pertinentem quaerere ueritatem. 
 Quid cum in sua causa quisque torquetur et, cum quaeritur 
 utrum sit nocens, cruciatur et innocens luit pro incerto 
 scelere certissimas poenas, non quia illud commisisse detegitur, 
 sed quia non commisisse nescitur? Ac per hoc ignorantia 
 iudicis plerumque est calamitas innocentis. Et quod 
 est intolerabilius magisque plangendum rigandumque, si fieri 
 possit, fontibus Iaci-imarum, cum propterea iudex torqueat 
 accusatum, ne occidat nesciens innocentem, fit per ignorantiae 
 miseriam, ut et tortum et innocentem occidat, quem ne 
 innocentem occideret torserat. Si enim secundum istorum 
 sapientiam delegerit ex hac uita fugere quam diutius illa 
 sustinere tormenta: quod non commisit, commisisse se dicit. 
 Quo damnato et occiso, utrum nocentem an innocentem 
 iudex occiderit, adhuc nescit, quem ne innocentem nesciens 
 occideret torsit; ac per hoc innocentem et ut sciret torsit, 
 et dum nesciret occidit. In his tenebris uitae socialis sedebit 
 iudex ille sapiens an non audebit? Sedebit plane. Constringit 
 enim eum et ad hoc officium pertrahit humana societas, 
 quam deserere nefas ducit. Hoc enim nefas esse non ducit, 
 quod testes innocentes in causis torquentur alienis; quod hi, 
 qui arguuntur, ui doloris plerumque superati et de se falsa 
 confessi etiam puniuntur innocentes, cum iam torti fuerint 
 innocentes; quod, etsi non morte puniantur, in ipsis uel ex 
 ipsis tormentis plerumque moriuntur; quod aliquando et ipsi, 
 qui arguunt, humanae societati fortasse, ne crimina inpunita 
 sint, prodesse cupientes et mentientibus testibus reoque ipso 
 contra tormenta durante inmaniter nec fatente probare quod 
 obiciunt non ualentes, quamuis uera obiecerint, a iudice 
 nesciente damnantur. Haec tot et tanta mala non deputat esse

 
 
 
 peccata; non enim haec facit sapiens iudex nocendi uoluntate, 
 sed necessitate nesciendi, et tamen, quia cogit humana societas, 
 necessitate etiam iudicandi. Haec est ergo quam dicimus 
 miseria certe hominis, etsi non malitia sapientis. An uero 
 necessitate nesciendi adque iudicandi torquet insontes, punit 
 insontes, et parum est illi, quod non est reus, si non sit 
 insuper et beatus? Quanto consideratius et homine dignius 
 agnoscit in ista necessitate miseriam eamque odit in se et, 
 si pie sapit, clamat ad Deum: De necessitatibus meis 
 erue me!

CAPUT VII. 
 De diuersitate linguarum, qua societas hominum 
 dirimatur, et de miseria bellorum, etiam quae iusta 
 dicuntur. 
 
 Post ciuitatem uel urbem sequitur orbis terrae, in quo 
 tertium gradum ponunt societatis humanae, incipientes a 
 domo adque inde ad urbem, deinde ad orbem progrediendo 
 uenientes; qui utique, sicut aquarum congeries, quanto maior 
 est, tanto periculis plenior. In quo primum linguarum diuersitas 
 hominem alienat ab homine. Nam si duo sibimet inuicem 
 fiant obuiam neque praeterire, sed simul esse aliqua necessitate 
 cogantur, quorum neuter linguam nouit alterius: 
 facilius sibi muta animalia, etiam diuersi generis, quam illi, 
 cum sint homines ambo, sociantur. Quando enim quae sentiunt 
 inter se communicare non possunt propter solam diuersitatem 
 linguae, nihil prodest ad consociandos homines tanta 
 similitudo naturae; ita ut libentius homo sit cum cane suo 
 quam cum homine alieno. At enim opera data est, ut

 

 
 
 
 imperiosa ciuitas non solum iugum, uerum etiam linguam suam 
 domitis gentibus per pacem societatis inponeret, per quam 
 non deesset, immo et abundaret etiam interpretum copia. 
 Velum est; sed hoc quam multis et quam grandibus bellis, 
 quanta strage hominum, quanta effusione humani sanguinis 
 conparatum est? Quibus transactis, non est tamen eorundem 
 malorum finita miseria. Quamuis enim non defuerint neque 
 desint hostes exterae nationes, contra quas semper bella gesta 
 sunt et geruntur: tamen etiam ipsa imperii latitudo peperit 
 peioris generis bella, socialia scilicet et ciuilia, quibus miserabilius 
 quatitur humanum genus, siue cum belligeratur, ut 
 aliquando conquiescant, siue cum timetur, ne rursus exsurgant. 
 Quorum malorum multas et multiplices clades, duras et diras 
 necessitates si ut dignum est eloqui uelim, quamquam nequaquam 
 sicut res postulat possim: quis erit prolixae disputationis 
 modus? Sed sapiens, inquiunt, iusta bella gesturus est. Quasi 
 non, si se hominem meminit, multo magis dolebit iustorum 
 necessitatem sibi extitisse bellorum, quia nisi iusta essent, 
 ei gerenda non essent, ac per hoc sapienti nulla bella essent. 
 Iniquitas enim partis aduersae iusta bella ingerit gerenda 
 sapienti; quae iniquitas utique homini est dolenda, quia 
 hominum est, etsi nulla ex ea bellandi necessitas nasceretur. 
 Haec itaque mala tam magna, tam horrenda, tam saeua 
 quisquis cum dolore considerat, miseriam fateatur; quisquis 
 autem uel patitur ea sine animi dolore uel cogitat, multo 
 utique miserius ideo se putat beatum, quia et humanum perdidit 
 sensum.

CAPUT VIII. 
 Quod amicitia bonorum secura esse non possit, 
 dum a periculis, quae in hac uita sunt, trepidari 
 necesse est. 
 
 Si autem non contingat quaedam ignorantia similis dementiae, 
 quae tamen in huius uitae misera condicione saepe 
 contingit, ut credatur uel amicus esse, qui inimicus est, uel 
 inimicus, qui amicus est: quid nos consolatur in hac humana 
 societate erroribus aerumnisque plenissima nisi fides non 
 ficta et mutua dilectio uerorum et bonorum amicorum? Quos 
 quanto plures et in locis pluribus habemus, tanto longius 
 latiusque metuimus, ne quid eis contingat mali de tantis 
 malorum aggeribus huius saeculi. Non enim tantummodo 
 solliciti sumus, ne fame, ne bellis, ne morbis, ne captiuitatibus 
 adfligantur, ne in eadem seruitute talia patiantur, qualia 
 nec cogitare sufficimus; uerum etiam, ubi timor est multo 
 amarior, ne in perfidiam malitiam nequitiamque mutentur. 
 Et quando ista contingunt (tanto utique plura, quanto illi 
 sunt plures) et in nostram notitiam perferuntur, quibus cor 
 nostrum flagris uratur, quis potest, nisi qui talia sentit, 
 aduertere? Mortuos quippe audire mallemus, quamuis et hoc 
 sine dolore non possimus audire. Quorum enim nos uita propter 
 amicitiae solacia delectabat, unde fieri potest, ut eorum 
 mors nullam nobis ingerat maestitudinem? Quam qui prohibet, 
 prohibeat, si potest, amica conloquia, interdicat amicalem 
 uel intercidat adfectum, humanarum omnium necessitudinum

 

 

 
 
 
 uincula mentis inmiti stupore disrumpat aut sic eis utendum 
 censeat, ut nulla ex eis animum dulcedo perfundat. Quod si 
 fieri nullo modo potest, etiam hoc quo pacto futurum est, 
 ut eius nobis amara mors non sit, cuius dulcis est uita? Hinc 
 enim est et luctus quoddam non inhumani cordis quasi uulnus 
 aut ulcus, cui sanando adhibentur officiosae consolationes. 
 Non enim propterea non est quod sanetur, quoniam quanto 
 est animus melior, tanto in eo citius faciliusque sanatur. 
 Cum igitur etiam de carissimorum mortibus, maxime quorum 
 sunt humanae societati officia necessaria, nunc mitius, nunc 
 asperius adfligatur uita mortalium: mortuos tamen eos, quos 
 diligimus, quam uel a fide uel a bonis moribus lapsos, hoc 
 est in ipsa anima mortuos, audire seu uidere mallemus. Qua 
 ingenti materia malorum plena est terra, propter quod scriptum 
 est: Numquid non tentatio est uita humana 
 super terram? et propter quod ipse Dominus ait: Vae 
 mundo ab scandalis, et iterum: Quoniam abundauit, 
 inquit, iniquitas, refrigescet caritas multorum. Ex 
 quo fit, ut bonis amicis mortuis gratulemur et, cum mors 
 eorum nos contristet, ipsa nos certius consoletur, quoniam 
 caruerunt malis, quibus in hac uita etiam boni homines uel 
 conteruntur uel deprauantur uel in utroque periclitantur.

CAPUT VIIII. 
 De amicitia sanctorum angelorum, quae homini 
 in hoc mundo non potest esse manifesta propter 
 fallaciam daemonum, in quos inciderunt, qui multos 
 sibi deos colendos putarunt. 
 
 In societate uero sanctorum angelorum, quam philosophi 
 illi, qui nobis deos amicos esse uoluerunt, quarto

 

 
 
 
 constitnerunt loco, uelut ad mundum uenientes ab orbe terrarum, ut 
 sic quodam modo conplecterentur et caelum, nullo modo 
 quidem metuimus, ne tales amici uel morte nos sua uel 
 deprauatione contristent. Sed quia nobis non ea, qua homines, 
 familiaritate miscentur (quod etiam ipsum ad aerumnas huius 
 pertinet- uitae) et aliquando Satanas, sicut legimus, transfigurat 
 se uelut angelum lucis ad tentandos eos, quos ita 
 uel erudiri opus est uel decipi iustum est: magna Dei misericordia 
 necessaria est, ne quisquam, cum bonos angelos amicos 
 se habere putat, habeat malos daemones fictos amicos, eosque 
 tanto nocentiores, quanto astutiores ac fallaciores, patiatur 
 inimicos. Et cui magna ista Dei misericordia necessaria est 
 nisi magnae humanae miseriae, quae ignorantia tanta premitur, 
 ut facile istorum simulatione fallatur? Et illos quidem philosophos 
 in inpia ciuitate, qui deos sibi amicos esse dixerunt, 
 in daemones malignos incidisse certissimum est, quibus tota 
 ipsa ciuitas subditur, aeternum cum eis habitura supplicium. 
 Ex eorum quippe sacris uel potius sacrilegiis, quibus eos 
 colendos, et ex ludis inmundissimis, ubi eorum crimina celebrantur, 
 quibus eos placandos putarunt eisdem ipsis auctoribus 
 et exactoribus talium tantorumque dedecorum, satis ab eis 
 qui colantur apertum est.

CAPUT X. 
 Quis fructus sanctis de superata huius uitae tentatione 
 pariatur. 
 
 
 Sed neque sancti et fideles unius ueri Dei summique cultores 
 ab eorum fallaciis et multiformi tentatione securi sunt. 
 In hoc enim loco infirmitatis et diebus malignis etiam ista

 

 

 
 
 
 sollicitudo non est inutilis, ut illa securitas, ubi pax plenissima 
 adque certissima est, desiderio feruentiore quaeratur. 
 Ibi enim erunt naturae munera, hoc est, quae naturae nostrae 
 ab omnium naturarum creatore donantur, non solum bona, 
 uerum etiam sempiterna, non solum in animo, qui sanatur 
 per sapientiam, uerum etiam in corpore, quod resurrectione 
 renouabitur; ibi uirtutes, non contra ulla uitia uel mala 
 quaecumque certantes, sed habentes uictoriae praemium aeternam 
 pacem. quam nullus aduersarius inquietet. Ipsa est enim 
 beatitudo finalis, ipse perfectionis finis, qui consumentem non 
 habet finem. Hic autem dicimur quidem beati, quando pacem 
 habemus, quantulacumque hic haberi potest in uita bona; 
 sed haec beatitudo illi, quam finalem dicimus, beatitudini 
 conparata prorsus miseria reperitur. Hanc ergo pacem, qualis 
 hic potest esse, mortales homines in rebus mortalibus quando 
 habemus, si recte uiuimus, bonis eius recte utitur uirtus; 
 quando uero eam non habemus, etiam malis, quae homo 
 patitur, bene utitur uirtus. Sed tunc est uera uirtus, quando 
 et omnia bona, quibus bene utitur. et quidquid in bono usu 
 bonorum et malorum facit, et se ipsam ad eum finem refert, 
 ubi nobis talis et tanta pax erit, qua melior et maior esse 
 non possit.

CAPUT XI. 
 De beatitudine pacis aeternae, in qua sanctis finis 
 est, id est uera perfectio. 
 
 
 Quapropter possemus dicere fines bonorum nostrorum esse 
 pacem, sicut aeternam diximus uitam, praesertim quia ipsi 
 ciuitati Dei, de qua nobis est ista operosissima disputatio, in

 
 
 
 sancto dicitur psalmo: Lauda Hierusalem Dominum, 
 conlauda Deum tuum Sion; quoniam confirmauit 
 seras portarum tuarum, benedixit filios tuos in 
 te, qui posuit fines tuos pacem. Quando enim confirmatae 
 fuerint serae portarum eius, iam in illam nullus intrabit 
 nec ab illa ullus exibit. Ac per hoc fines eius eam debemus 
 hic intellegere pacem, quam uolumus demonstrare finalem. 
 Nam et ipsius ciuitatis mysticum nomen, id est Hierusalem, 
 quod et ante iam diximus, uisio pacis interpretatur. Sed 
 quoniam pacis nomen etiam in his rebus mortalibus frequentatur, 
 ubi utique non est uita aeterna, propterea finem ciuitatis 
 huius, ubi erit summum bonum eius, aeternam uitam 
 maluimus commemorare quam pacem. De quo fine apostolus 
 ait: Nunc uero liberati a peccato, serui autem 
 facti Deo, habetis fructum uestrum in sanctificationem, 
 finem uero uitam aeternam. Sed rursus quia 
 uita aeterna ab eis, qui familiaritatem non habent cum scripturis 
 sanctis, potest accipi etiam malorum uita, uel secundum 
 quosdam etiam philosophos propter animae inmortalitatem 
 uel secundum etiam fidem nostram propter poenas 
 interminabiles inpiorum, qui utique in aeternum cruciari non 
 poterunt, nisi etiam uixerint in aeternum: profecto finis ciuitatis 
 huius, in quo summum habebit bonum, uel pax in uita 
 aeterna uel uita aeterna in pace dicendus est, ut facilius ab 
 omnibus possit intellegi. Tantum est enim pacis bonum, ut 
 etiam in rebus terrenis adque mortalibus nihil gratius soleat 
 audiri, nihil desiderabilius concupisci, nihil postremo possit 
 melius inueniri. De quo si aliquanto diutius loqui uoluerimus, 
 non erimus, quantum arbitror, onerosi legentibus, et propter

 

 
 
 
 finem ciuitatis huius, de qua nobis sermo est, et propter 
 ipsam dulcedinem pacis, quae omnibus cara est.

CAPUT XII. 
 Quod etiam bellantium saeuitia omnesque hominum 
 inquietudines ad pacis finem cupiant peruenire, 
 sine cuius adpetitu nulla natura sit. 
 
 Quod enim mecum quisquis res humanas naturamque communem 
 utcumque intuetur agnoscit, sicut nemo est qui gaudere 
 nolit, ita nemo est qui pacem habere nolit. Quando 
 quidem et ipsi, qui bella uolunt, nihil aliud quam uincere 
 uolunt; ad gloriosam ergo pacem bellando cupiunt peruenire. 
 Nam quid est aliud uictoria nisi subiectio repugnantium ? 
 quod cum factum fuerit, pax erit. Pacis igitur intentione 
 geruntur et bella, ab his etiam, qui uirtutem bellicam student 
 exercere imperando adque pugnando. Unde pacem constat 
 belli esse optabilem finem. Omnis enim homo etiam belligerando 
 pacem requirit; nemo autem bellum pacificando. Nam 
 et illi qui pacem, in qua sunt, perturbari uolunt, non pacem 
 oderunt, sed eam pro arbitrio suo cupiunt commutari. Non 
 ergo ut sit pax nolunt, sed ut ea sit quam uolunt. Denique 
 etsi per seditionem se ab aliis separauerint, cum eis ipsis 
 conspiratis uel coniuratis suis nisi qualemcumque speciem pacis 
 teneant, non efficiunt quod intendunt. Proinde latrones ipsi, 
 ut uehementius et tutius infesti sint paci ceterorum, pacem 
 uolunt habere sociorum. Sed etsi unus sit tam praepollens 
 uiribus et conscios ita cauens, ut nulli socio se committat 
 solusque insidians et praeualens quibus potuerit obpressis et

 
 
 
 exstinctis praedas agat, cum eis certe, quos occidere non 
 potest et quos uult latere quod facit, qualemcumque umbram 
 pacis tenet. In domo autem sua cum uxore et cum filiis, et 
 si quos. alios illic habet, studet profecto esse pacatus; eis 
 quippe ad nutum obtemperantibus sine dubio delectatur. Nam 
 si non fiat, indignatur corripit uindicat et domus suae pacem, 
 si ita necesse sit, etiam saeuiendo conponit, quam sentit esse 
 non posse, nisi cuidam principio, quod ipse in domo sua est, 
 cetera in eadem domestica societate subiecta sint. Ideoque 
 si offerretur ei seruitus plurium, uel ciuitatis uel gentis, ita 
 ut sic ei seruirent, quem ad modum sibi domi suae seruiri 
 uolebat: non se iam latronem latebris conderet, sed regem 
 conspicuum sublimaret, cum eadem in illo cupiditas et malitia 
 permaneret. Pacem itaque cum suis omnes habere cupiunt, 
 quos ad arbitrium suum uolunt uiuere. Nam et cum quibus 
 bellum gerunt, suos facere, si possint, uolunt eisque subiectis 
 leges suae pacis inponere. 
 
 Sed faciamus aliquem, qualem canit poetica et fabulosa 
 narratio, quem fortasse propter ipsam insociabilem feritatem 
 semihominem quam hominem dicere maluerunt. Quamuis ergo 
 huius regnum dirae speluncae fuerit solitudo tamque malitia 
 singularis, ut ex hac ei nomen inuentum sit (Graece namque 
 malus xax:m dicitur, quod ille uocabatur), nulla coniux ei 
 blandum ferret referretque sermonem, nullis filiis uel adluderet 
 paruulis uel grandiusculis imperaret, nullo amici conloquio 
 frueretur, nec Vulcani patris, quo uel hinc tantum non 
 parum felicior fuit, quia tale monstrum ipse non genuit; 
 nihil cuiquam daret, sed a quo posset quidquid uellet et

 
 
 
 quando posset et cum uellet auferret: tamen in ipsa sua 
 spelunca solitaria. cuius, ut describitur, \'semper recenti caede 
 tepebat humus,\' nihil aliud quam pacem uolebat, in qua 
 nemo illi molestus esset, nec eius quietem uis ullius ten\'orne 
 turbaret. Cum corpore denique suo pacem habere cupiebat, 
 et quantum habebat, tantum bene illi erat. Quando quidem 
 membris obtemperantibus imperabat, et ut suam mortalitatem 
 aduersum se ex indigentia rebellantem ac seditionem famis 
 ad dissofciandam adque excludendam de corpore animam concitantem 
 quanta posset festinatione pacaret, rapiebat necabat 
 uorabat et quamuis inmanis ac ferus paci tamen suae uitae 
 ac salutis inmaniter ac ferociter consulebat; ac per hoc si 
 pacem, quam in sua spelunca adque in se ipso habere satis 
 agebat, etiam cum aliis habere uellet, nec malus nec monstrum 
 nec semihomo uocaretur. Aut si eius corporis forma 
 et atrorum ignium uomitus ab eo deterrebat hominum societatem, 
 forte non nocendi cupiditate, sed uiuendi necessitate 
 saeuiebat. Verum iste non fuerit uel, quod magis credendum 
 est, non talis fuerit, qualis poetica uanitate describitur; nisi 
 enim nimis accusaretur Cacus, parum Hercules laudaretur. 
 Talis ergo homo siue semihomo melius, ut dixi, creditur non 
 fuisse, sicut multa figmenta poetarum. Ipsae enim saeuissimae 
 ferae, unde ille partem habuit feritatis (nam et semiferus 
 dictus est), genus proprium quadam pace custodiunt, coeundo 
 gignendo pariendo, fetus fouendo adque nutriendo, cum sint 
 pleraeque insociabiles et soliuagae; non scilicet ut [oues]

 

 
 
 
 cerui columbae sturni apes, sed ut leones uulpes aquilae 
 noctuae. Quae enim tigris non filiis suis mitis inmurmurat 
 et pacata feritate blanditur? Quis miluus, quantumlibet solitarius 
 rapinis circumuolet, non coniugium copulat, nidum 
 congerit, oua confouet, pullos alit et quasi cum sua matre 
 familias societatem domesticam quanta potest pace conseruat? 
 Quanto magis homo fertur quodam modo naturae suae legibus 
 ad ineundam societatem pacemque cum hominibus, quantum 
 in ipso est, omnibus obtinendam, cum etiam mali pro suorum 
 pace belligerent omnesque, si possint, suos facere uelint, ut 
 uni cuncti et cuncta deseruiant; quo pacto, nisi in eius 
 pacem uel amando uel timendo consentiant? Sic enim superbia 
 peruerse imitatur Deum. Odit namque cum sociis aequalitatem 
 sub illo. sed inponere uult sociis dominationem suam 
 pro illo. Odit ergo iustam pacem Dei et amat iniquam pacem 
 suam. Non amare tamen qualemcumque pacem nullo modo 
 potest. Nullius quippe uitium ita contra naturam est, ut 
 naturae deleat etiam extrema uestigia. 
 
 Itaque pacem iniquorum in pacis conparatione iustorum 
 ille uidet nec pacem esse dicendam, qui nouit praeponere 
 recta prauis et ordinata peruersis. Quod autem peruersum 
 est, etiam hoc necesse est ut in aliqua et ex aliqua et cum 
 aliqua rerum parte pacatum sit, in quibus est uel ex quibus 
 constat; alioquin nihil esset omnino. Velut si quisquam capite 
 deorsum pendeat, peruersus est utique situs corporis et ordo 
 membrorum, quia id, quod desuper esse natura postulat, subter 
 est. et quod illa subter uult esse, desuper factum est; 
 conturbauit carnis pacem ista peruersitas et ideo molesta est: 
 uerum tamen anima corpori suo pacata est et pro eius salute 
 satagit, et ideo est qui doleat: quae si molestiis eius exclusa

 
 
 
 discesserit, quamdiu conpago membrorum manet, non est 
 sine quadam partium pace quod remanet, et ideo est adhuc 
 qui pendeat. Et quod terrenum corpus in terram nititur et 
 uinculo quo suspensum est renititur, in suae pacis ordinem 
 tendit et locum quo requiescat quodam modo uoce ponderis 
 poscit, iamque exanime ac sine ullo sensu a pace tamen 
 naturali sui ordinis non recedit, uel cum tenet eam, uel cum 
 fertur ad eam. Si enim adhibeantur medicamenta adque curatio, 
 quae formam cadaueris dissolui dilabique non sinat, 
 adhuc pax quaedam partes partibus iungit totamque molem 
 adplicat terreno et conuenienti ac per hoc pacato loco. Si 
 autem nulla adhibeatur cura condendi, sed naturali cursui 
 relinquatur, tamdiu quasi tumultuatur dissidentibus exhalationibus 
 et nostro inconuenientibus sensui (id enim est quod 
 in putore sentitur), donec mundi conueniat elementis et in 
 eorum pacem paulatim particulatimque discedat. Nullo modo 
 tamen inde aliquid legibus summi illius creatoris ordinatorisque 
 subtrahitur, a quo pax uniuersitatis administratur; quia, etsi 
 de cadauere maioris animantis animalia minuta nascantur, 
 eadem lege creatoris quaeque corpuscula in salutis pace suis 
 animulis seruiunt; etsi mortuorum carnes ab aliis animalibus 
 deuorentur. easdem leges per cuncta diffusas ad salutem 
 generis cuiusque mortalium congrua congruis pacificantes, 
 quaqua uersum trahantur et rebus quibuscumque iungantur 
 et in res quaslibet conuertantur et commutentur, inueniunt.

CAPUT XIII. 
 De pace uniuersali, quae inter quaslibet perturbationes 
 priuari non potest lege naturae, dum sub 
 iusto iudice ad id quisque peruenit ordinatione, 
 quod meruit uoluntate. 
 
 
 Pax itaque corporis est ordinata temperatura partium, pax 
 animae inrationalis ordinata requies adpetitionum, pax animae 
 rationalis ordinata cognitionis actionisque consensio, pax corporis 
 et animae ordinata uita et salus animantis, pax hominis 
 mortalis et Dei ordinata in fide sub aeterna lege oboedientia, 
 pax hominum ordinata concordia, pax domus ordinata imperandi 
 oboediendique concordia cohabitantium, pax ciuitatis 
 ordinata imperandi adque oboediendi concordia ciuium, pax 
 caelestis ciuitatis ordinatissima et concordissima societas 
 fruendi Deo et inuicem in Deo, pax omnium rerum tranquillitas 
 ordinis. Ordo est parium dispariumque rerum sua cuique 
 loca tribuens dispositio. Proinde miseri, quia, in quantum 
 miseri sunt, utique in pace non sunt, tranquillitate quidem 
 ordinis carent, ubi perturbatio nulla est; uerum tamen quia 
 merito iusteque sunt miseri, in ea quoque ipsa miseria sua I 
 praeter ordinem esse non possunt; non quidem coniuncti 
 beatis, sed ab eis tamen ordinis lege seiuncti. Qui cum sine 
 perturbatione sunt, rebus, in quibus sunt, quantacumque congruentia 
 coaptantur; ac per hoc inest eis ordinis nonnulla 
 tranquillitas, inest ergo nonnulla pax. Verum ideo miseri 
 sunt, quia, etsi in aliqua securitate non dolent, non tamen 
 ibi sunt, ubi securi esse ac dolere non debeant; miseriores 
 autem, si pax eis cum ipsa lege non est, qua naturalis ordo 
 administratur. Cum autem dolent, ex qua parte dolent, pacis 
 perturbatio facta est; in illa uero adhuc pax est, in qua nec

 
 
 
 dolor urit nec conpago ipsa dissoluitur. Sicut ergo est 
 quaedam uita sine dolore, dolor autem sine aliqua uita esse 
 non potest: sic est quaedam pax sine ullo bello, bellum uero 
 esse sine aliqua pace non potest; non secundum id, quod 
 bellum est, sed secundum id, quod ab eis uel in eis geritur, 
 quae aliquae naturae sunt; quod nullo modo essent, si non 
 qualicumque pace subsisterent. 
 
 Quapropter est natura, in qua nullum malum est uel 
 etiam in qua nullum esse malum potest; esse autem natura, 
 in qua nullum bonum sit, non potest. Proinde nec ipsius 
 diaboli natura, in quantum natura est, malum est; sed peruersitas 
 eam malam facit. Itaque in ueritate non stetit, sed 
 ueritatis iudicium non euasit; in ordinis tranquillitate non 
 mansit, nec ideo tamen a potestate ordinatoris effugit. Bonum 
 Dei, quod illi est in natura, non eum subtrahit iustitiae Dei, 
 qua ordinatur in poena; nec ibi Deus bonum insequitur quod 
 creauit, sed malum quod ille commisit. Neque enim totum 
 aufert quod naturae dedit, sed aliquid adimit, aliquid relinquit, 
 ut sit qui doleat quod ademit. Et ipse dolor testimonium 
 est boni ademti et boni relicti. Nisi enim bonum relictum 
 esset, bonum amissum dolere non posset. Nam qui peccat, 
 peior est, si laetatur in damno aequitatis; qui uero cruciatur, 
 si nihil inde adquirat boni, dolet damnum salutis. Et quoniam 
 aequitas ac salus utrumque bonum est bonique amissione 
 dolendum est potius quam laetandum (si tamen non sit conpensatio 
 melioris; melior est autem animi aequitas quam 
 corporis sanitas): profecto conuenientius iniustus dolet in 
 supplicio, quam laetatus est in delicto. Sicut ergo laetitia

 

 
 
 
 deserti boni in peccato testis est uoluntatis malae, ita dolor 
 amissi boni in supplicio testis est naturae bonae. Qui enim 
 dolet amissam naturae suae pacem, ex aliquibus reliquiis 
 pacis id dolet, quibus fit, ut sibi amica natura sit. Hoc autem 
 in extremo supplicio recte fit, ut iniqui et inpii naturalium 
 bonorum damna in cruciatibus defleant, sentientes eorum 
 ablatorem iustissimum Deum, quem contemserunt benignissimum 
 largitorem. Deus ergo naturarum omnium sapientissimus 
 conditor et iustissimus ordinator, qui terrenorum ornamentorum 
 maximum instituit mortale genus humanum, dedit hominibus 
 quaedam bona huic uitae congrua, id est pacem temporalem 
 pro modulo mortalis uitae in ipsa salute et incolumitate ac 
 societate sui generis, et quaeque huic paci uel tuendae uel 
 recuperandae necessaria sunt (sicut ea, quae apte et conuenienter 
 adiacent sensibus, lux uox, aurae spirabiles aquae 
 potabiles, et quidquid ad alendum tegendum curandum 
 ornandumque corpus congruit), eo pacto aequissimo, ut, qui 
 mortalis talibus bonis paci mortalium adcommodatis recte 
 usus fuerit, accipiat ampliora adque meliora, ipsam scilicet 
 inmortalitatis pacem eique conuenientem gloriam et honorem 
 in uita aeterna ad fruendum Deo et proximo in Deo; qui 
 autem perperam, nec illa accipiat et haec amittat.

CAPUT XIIII.- 
 De ordine ac lege siue terrena siue caelesti, per 
 quam societati humanae etiam dominando consulitur, 
 cui et consulendo seruitur. 
 
 Omnis igitur usus rerum temporalium refertur ad fructum 
 pacis terrenae in terrena ciuitate; in caelesti autem ciuitate

 
 
 
 refertur ad fructum pacis aeternae. Quapropter si inrationalia 
 essemus animantia, nihil adpeteremus praeter ordinatam temperaturam 
 partium corporis et requiem adpetitionum; nihil 
 ergo praeter quietem carnis et copiam uoluptatum, ut pax 
 corporis prodesset paci animae. Si enim desit pax corporis, 
 inpeditur etiam inrationalis animae pax, quia requiem adpetitionum 
 consequi non potest. Utrumque autem simul ei paci 
 prodest, quam inter se habent anima et corpus, id est ordinatae 
 uitae ac salutis. Sicut enim pacem corporis amare se 
 ostendunt animantia, cum fugiunt dolorem, et pacem aahnae , 
 cum propter explendas indigentias adpetitionum uoluptatem 
 sequuntur: ita mortem fugiendo satis indicant, quantum dili . 
 gant pacem, qua sibi conciliantur anima et corpus. Sed quia 
 homini rationalis anima inest, totum hoc, quod habet commune 
 cum bestiis, subdit paci animae rationalis, ut mente 
 aliquid contempletur et secundum hoc aliquid agat, ut sit ei 
 ordinata cognitionis actionisque consensio, quam pacem rationalis 
 animae dixeramus. Ad hoc enim uelle debet nec dolore 
 molestari nec desiderio perturbari nec morte dissolui, ut 
 aliquid utile cognoscat et secundum eam cognitionem uitam 
 moresque conponat. Sed ne ipso studio cognitionis propter 
 humanae mentis infirmitatem in pestem alicuius erroris incurrat, 
 opus habet magisterio diuino, cui certus obtemperet, et 
 adiutorio, ut liber obtemperet. Et quoniam, quamdiu est in 
 isto mortali corpore, peregrinatur a Domino: ambulat per 
 fidem, non per speciem; ac per hoc omnem pacem uel corporis 
 uel animae uel simul corporis et animae refert ad illam 
 pacem, quae homini mortali est cum inmortali Deo, ut ei 
 sit ordinata in fide sub aeterna lege oboedientia. Iam uero

 

 
 
 
 quia duo praecipua praecepta, hoc est dilectionem Dei et 
 dilectionem proximi, docet magister Deus, in quibus tria 
 inuenit homo quae diligat, Deum, se ipsum et proximum, 
 adque ille in se diligendo non errat, qui Deum diligit: consequens 
 est, ut etiam proximo ad diligendum Deum consulat, 
 quem iubetur sicut se ipsum diligere (sic uxori, sic filiis, 
 sic domesticis, sic ceteris quibus potuerit hominibus), et ad 
 hoc sibi a proximo, si forte indiget, consuli uelit; ac per 
 hoc erit pacatus, quantum in ipso est, omni homini pace 
 hominum, id est ordinata concordia, cuius hic ordo est, 
 primum ut nulli noceat, deinde ut etiam prosit cui potuerit. 
 Primitus ergo inest ei suorum cura; ad eos quippe habet 
 opportuniorem facilioremque aditum consulendi, uel naturae 
 ordine uel ipsius societatis humanae. Unde apostolus dicit: 
 Quisquis autem suis et maxime domesticis non 
 prouidet, fidem denegat et est infideli deterior. 
 Hinc itaque etiam pax domestica oritur, id est ordinata imperandi 
 oboediendique concordia cohabitantium. Imperant enim, 
 qui consulunt; sicut uir uxori, parentes filiis, domini seruis. 
 Oboediunt autem quibus consulitur; sicut mulieres maritis, 
 filii parentibus, serui dominis. Sed in domo iusti uiuentis ex 
 fide et adhuc ab illa caelesti ciuitate peregrinantis etiam 
 qui imperant seruiunt eis, quibus uidentur imperare. Neque 
 enim dominandi cupiditate imperant, sed officio consulendi, 
 nec principandi superbia, sed prouidendi misericordia.

CAPUT XV. 
 De libertate naturali et de seruitute, cuius prima 
 causa peccatum est, quia homo malae uoluntatis, 
 etiamsi non est mancipium alterius hominis, seruus 
 est propriae libidinis. 
 
 
 Hoc naturalis ordo praescribit, ita Deus hominem condidit. 
 
 Nam: Dominetur, inquit, piscium maris et

 

 
 
 
 uolatilium caeli et omnium repentium, quae repunt 
 super terram. Rationalem factum ad imaginem suam noluit 
 nisi inrationabilibus dominari; non hominem homini. sed hominem 
 pecori. Inde primi iusti pastores pecorum magis quam 
 reges hominum constituti sunt, ut etiam sic insinuaret Deus, 
 quid postulet ordo creaturarum, quid exigat meritum peccatorum. 
 Condicio quippe seruitutis iure intellegitur inposita 
 peccatori. Proinde nusquam scripturarum legimus seruum, 
 antequam hoc uocabulo Noe iustus peccatum filii uindicaret. 
 Nomen itaque istuc culpa meruit, non natura. Origo autem 
 uocabuli seruorum in Latina lingua inde creditur ducta, quod 
 hi, qui iure belli possent occidi. a uictoribus cum seruabantur 
 serui fiebant, a seruando appellati; quod etiam ipsum sine 
 peccati merito non est. Nam et cum iustum geritur bellum, 
 pro peccato e contrario dimicatur; et omnis uictoria, cum 
 etiam malis prouenit, diuino iudicio uictos humiliat uel 
 emendans peccata uel puniens. Testis est homo Dei Daniel. 
 cum in captiuitate positus peccata sua et peccata populi sui 
 confitetur Deo et hanc esse causam illius captiuitatis pio 
 dolore testatur. Prima ergo seruitutis causa peccatum est. ut 
 homo homini condicionis uinculo subderetur; quod non fit 
 nisi Deo iudicante, aput quem non est iniquitas et nouit 
 diuersas poenas meritis distribuere delinquentium. Sicut autem 
 supernus Dominus dicit: Omnis, qui facit peccatum, 
 seruus est peccati, ac per hoc multi quidem religiosi 
 dominis iniquis, non tamen liberis seruiunt: A quo enim 
 quis deuictus est, huic et seruus addictus est. Et 
 utique felicius seruitur homini, quam libidini, cum saeuissimo 
 dominatu uastet corda mortalium, ut alias omittam, libido

 

 
 
 
 ipsa dominandi. Hominibus autem illo pacis ordine, quo aliis 
 alii subiecti sunt, sicut prodest humilitas seruientibus, ita 
 nocet superbia dominantibus. Nullus autem natura, in qua 
 prius Deus hominem condidit, seruus est hominis aut peccati. 
 Verum et poenalis seruitus ea lege ordinatur, quae naturalem 
 ordinem conseruari iubet, perturbari uetat; quia si contra 
 eam legem non esset factum, nihil esset poenali seruitute 
 cohercendum. Ideoque apostolus etiam seruos monet subditos 
 esse dominis suis et ex animo eis cum bona uoluntate serio; 
 ut scilicet, si non possunt a dominis liberi fieri, suam 
 seruitutem ipsi quodam modo liberam faciant, non timore 
 subdolo, sed fideli dilectione seruiendo, donec transeat iniquitas 
 et euacuetur omnis principatus et potestas humana 
 et sit Deus omnia in omnibus.

CAPUT XVI. 
 De aequo iure dominandi. 
 
 Quocirca etiamsi habuerunt seruos iusti patres nostri, sic 
 administrabant domesticam pacem, ut secundum haec temporalia 
 bona filiorum sortem a seruorum condicione distinguerent; 
 ad Deum autem colendum, in quo aeterna bona speranda 
 sunt, omnibus domus suae membris pari dilectione consulerent. 
 Quod naturalis ordo ita praescribit, ut nomen patrum 
 familias hinc exortum sit et tam late uulgatum, ut etiam 
 inique dominantes hoc se gaudeant appellari. Qui autem ueri 
 patres familias sunt, omnibus in familia sua tamquam filiis 
 ad colendum et promerendum Deum consulunt, desiderantes 
 adque optantes uenire ad caelestem domum, ubi necessarium 
 non sit officium imperandi mortalibus, quia necessarium non 
 erit officium consulendi iam in illa inmortalitate felicibus; 
 quo donec ueniatur, magis debent patres quod dominantur,

 

 

 

 
 
 
 quam serui tolerare quod seruiunt. Si quis autem in domo 
 per inoboedientiam domesticae paci aduersatur, corripitur seu 
 uerbo seu uerbere seu quolibet alio genere poenae iusto adque 
 licito, quantum societas humana concedit, pro eius qui corripitur 
 utilitate, ut paci unde dissiluerat coaptetur. Sicut enim 
 non est beneficentiae adiuuando efficere, ut bonum quod 
 maius est amittatur: ita non est innocentiae parcendo sinere. 
 ut in malum grauius incidatur. Pertinet ergo ad innocentis 
 officium, non solum nemini malum inferre, uerum etiam 
 cohibere a peccato uel punire peccatum, ut aut ipse qui 
 plectitur corrigatur experimento, aut alii terreantur exemplo. 
 Quia igitur hominis domus initium siue particula debet esse 
 ciuitatis, omne autem initium ad aliquem sui generis finem 
 et omnis pars ad uniuersi, cuius pars est, integritatem refertur, 
 satis apparet esse consequens, ut ad pacem ciuicam pax 
 domestica referatur, id est, ut ordinata imperandi oboediendique 
 concordia cohabitantium referatur ad ordinatam imperandi 
 oboediendique concordiam ciuium. Ita fit, ut ex lege ciuitatis 
 praecepta sumere patrem familias oporteat, quibus domum 
 suam sic regat, ut sit paci adcommoda ciuitatis.

CAPUT XVII. 
 Unde caelestis societas cum terrena ciuitate pacem 
 habeat et unde discordiam. 
 
 Sed domus hominum, qui non uiuunt ex fide, pacem terrenam 
 ex huius temporalis uitae rebus commodisque sectatur: 
 domus autem hominum ex fide uiuentium exspectat ea, quae 
 in futurum aeterna promissa sunt, terrenisque rebus ac temporalibus 
 tamquam peregrina utitur, non quibus capiatur et 
 auertatur quo tendit in Deum, sed quibus sustentetur ad 
 facilius toleranda minimeque augenda onera corporis

 
 
 
 COITUPtibilis , quod adgrauat animam. Idcirco rerum uitae huic 
 mortali necessariarum utrisque hominibus et utrique domui 
 communis est usus; sed finis utendi cuique suus proprius 
 multumque diuersus. Ita etiam terrena ciuitas, quae non uiuit 
 ex fide, terrenam pacem adpetit in eoque defigit imperandi 
 oboediendique concordiam ciuium, ut sit eis de rebus ad 
 mortalem uitam pertinentibus humanarum quaedam conpositio 
 uoluntatum. Ciuitas autem caelestis uel potius pars eius, 
 quae in hac mortalitate peregrinatur et uiuit ex fide, etiam 
 ista pace necesse est utatur, donec ipsa, cui talis pax necessaria 
 est, mortalitas transeat; ac per hoc, dum aput terrenam 
 ciuitatem uelut captiuam uitam suae peregrinationis agit, iam 
 promissione redemtionis et dono spiritali tamquam pignore 
 accepto legibus terrenae ciuitatis, quibus haec administrantur, 
 quae sustentandae mortali uitae adcommodata sunt, obtemperare 
 non dubitat, ut, quoniam communis est ipsa mortalitas. 
 seruetur in rebus ad eam pertinentibus inter ciuitatem utramque 
 concordia. Verum quia terrena ciuitas habuit quosdam 
 suos sapientes, quos diuina inprobat disciplina, qui uel suspicati 
 uel decepti a daemonibus crederent multos deos conciliandos 
 esse rebus humanis, ad quorum diuersa quodam modo 
 officia diuersa subdita pertinerent, ad alium corpus, ad alium 
 animum, inque ipso corpore ad alium caput, ad alium ceruicem 
 et cetera singula ad singulos; similiter in animo ad 
 alium ingenium, ad alium doctrinam, ad alium iram, ad alium 
 concupiscentiam; inque ipsis rebus uitae adiacentibus ad 
 alium pecus, ad alium triticum, ad alium uinum, ad alium

 

 

 
 
 
 oleum, ad alium siluas, ad alium nummos, ad alium nauigationem, 
 ad alium bella adque uictorias, ad alium coniugia, 
 ad alium partum ac fecunditatem et ad alios alia cetera: 
 caelestis autem ciuitas cum unum Deum solum colendum 
 nosset eique tantum modo seruiendum seruitute illa, quae 
 Graece Xocrpeia dicitur et non nisi Deo debetur, fideli pietate 
 censeret: factum est, ut religionis leges cum terrena ciuitate 
 non posset habere communes proque his ab ea dissentire 
 haberet necesse adque oneri esse diuersa sentientibus eorumque 
 iras et odia et persecutionum inpetus sustinere, nisi 
 cum animos aduersantium aliquando terrore suae multitudinis 
 et semper diuino adiutorio propulsaret. Haec ergo caelestis 
 ciuitas dum peregrinatur in terra, ex omnibus gentibus ciues 
 euocat adque in omnibus linguis peregrinam colligit societatem, 
 non curans quidquid in moribus legibus institutisque diuersum 
 est, quibus pax terrena uel conquiritur uel tenetur. nihil 
 eorum rescindens uel destruens, immo etiam seruans ac 
 sequens, quod licet diuersum in diuersis nationibus, ad unum 
 tamen eundemque finem terrenae pacis intenditur, si religionem, 
 qua unus summus et uerus Deus colendus docetur. 
 non inpedit. Utitur ergo etiam caelestis ciuitas in hac sua 
 peregrinatione pace terrena et de rebus ad mortalem hominum 
 naturam pertinentibus humanarum uoluntatum conpositionem. 
 quantum salua pietate ac religione conceditur, tuetur adque 
 adpetit eamque terrenam pacem refert ad caelestem pacem,: 
 quae uere ita pax est, ut rationalis dumtaxat creaturae sola 
 pax habenda adque dicenda sit, ordinatissima scilicet et concordissima 
 societas fruendi Deo et inuicem in Deo; quo cum 
 uentum erit, non erit uita mortalis, sed plane certeque uitalis

 
 
 
 nec corpus animale, quod, dum corrumpitur, adgrauat animam, 
 sed spiritale sine ulla indigentia ex omni parte subditum 
 uoluntati. Hanc pacem, dum peregrinatur in fide, habet 
 adque ex hac fide iuste uiuit, cum ad illam pacem adipiscendam 
 refert quidquid bonarum actionum gerit erga Deum et 
 proximum, quoniam uita ciuitatis utique socialis est.

CAPUT XVIII. 
 Quam diuersa sit Academiae nouae ambiguitas 
 a constantia fidei Christianae.,
 
 Quod autem adtinet ad illam differentiam, quam de Academicis 
 nouis Varro adhibuit, quibus incerta sunt omnia, omnino 
 ciuitas Dei talem dubitationem tamquam dementiam detestatur, 
 habens de rebus, quas mente adque ratione conprehendit, 
 etiamsi paruam propter corpus corruptibile, quod adgrauat 
 animam (quoniam, sicut dicit apostolus, ex parte scimus), 
 tamen certissimam scientiam, creditque sensibus in rei cuiusque 
 euidentia, quibus per corpus animus utitur, quoniam 
 miserabilius fallitur, qui numquam putat eis esse credendum: 
 credit etiam scripturis sanctis et ueteribus et nouis, quas 
 canonicas appellamus, unde fides ipsa concepta est, ex qua 
 iustus uiuit; per quam sine dubitatione ambulamus, quamdiu 
 peregrinamur a Domino; qua salua adque certa de quibusdam 
 rebus, quas neque sensu neque ratione percepimus neque . 
 nobis per scripturam canonicam claruerunt nec per testes, 
 quibus non credere absurdum est, in nostram notitiam peruenerunt, 
 sine iusta reprehensione dubitamus.

CAPUT XVIIII. 
 De habitu et moribus populi Christiani. 
 
 Nihil sane ad istam pertinet ciuitatem quo habitu uel 
 more uiuendi, si non est contra diuina praecepta, istam fidem,

 

 
 
 
 qua peruenitur ad Deum, quisque sectetur; unde ipsos quoque 
 philosophos, quando Christiani fiunt. non habitum uel consuetudinem 
 uictus, quae nihil inpedit religionem, sed falsa dogmata 
 mutare conpellit. Unde illam quam Varro adhibuit ex 
 Cynicis differentiam, si nihil turpiter adque intemperanter 
 agat, omnino non curat. Ex tribus. uero illis uitae generibus. 
 otioso, actuoso et ex utroque conposito, quamuis salua fide 
 quisque possit in quolibet eorum uitam ducere et ad sempiterna 
 praemia peruenire, interest tamen quid amore teneat 
 ueritatis, quid officio caritatis inpendat.fNec sic esse quisque 
 debet otiosus, ut in eodem otio utilitatem non cogitet proximi, 
 nec sic actuosus, ut contemplationem non requirat Dei. 
 In otio non iners uacatio delectare debet, sed aut inquisitio 
 aut inuentio ueritatis, ut in ea quisque proficiat et quod 
 inuenerit ne alteri inuideat. In actione uero non amandus est 
 honor in hac uita siue potentia, quoniam omnia uana sub 
 sole, sed opus ipsum, quod per eundem honorem uel potentiam 
 fit, si recte adque utiliter fit, id est, ut ualeat ad eam 
 salutem subditorum, quae secundum Deum est; unde iam 
 superius disputauimus. Propter quod ait apostolus: Qui 
 episcopatum desiderat, bonum opus desiderat. Exponere 
 uoluit quid sit episcopatus, quia nomen est operis, 
 non honoris. Graecum est enim adque inde ductum uocabulum, 
 quod ille qui praeficitur eis quibus praeficitur superintendit, 
 curam scilicet eorum gerens; oxoso ? quippe intentio 
 est; ergo 67cioxojrslv , si uelimus, Latine superintendere possumus 
 dicere, ut intellegat non se esse episcopum, qui

 

 
 
 
 praeesse dilexerit, non prodesse. Itaque ab studio cognoscendae 
 ueritatis nemo prohibetur, quod ad laudabile pertinet otium; 
 locus uero superior, sine quo regi populus non potest, etsi 
 ita teneatur adque administretur ut decet, tamen indecenter 
 adpetitur. Quam ob rem otium sanctum quaerit caritas ueri-. 
 tatis; negotium iustum suscipit necessitas caritatis. Quam 
 sarcinam si nullus inponit, percipiendae adque intuendae 
 uacandum est ueritati; si autem inponitur, suscipienda est 
 propter caritatis necessitatem: sed nec sic omni modo ueritatis 
 delectatio deserenda est, ne subtrahatur illa suauitas et 
 obprimat ista necessitas.

CAPUT XX. 
 Quod ciues sanctorum in huius uitae tempore spe 
 beati sint. 
 
 Quam ob rem summum bonum ciuitatis Dei cum sit pax 
 aeterna adque perfecta, non per quam mortales transeant 
 nascendo adque moriendo, sed in qua inmortales maneant 
 nihil aduersi omnino patiendo: quis est qui illam uitam uel 
 beatissimam neget uel in eius comparatione istam, quae hic 
 agitur, quantislibet animi et corporis externarumque rerum 
 bonis plena sit, non miserrimam iudicet? Quam tamen quicumque 
 sic habet, ut eius usum referat ad illius finem, quam 
 diligit ardentissime ac fidelissime sperat, non absurde dici 
 etiam nunc beatus potest, spe illa potius quam re ista. Res 
 ista uero sine spe illa beatitudo falsa et magna miseria est; 
 non enim ueris animi bonis utitur, quoniam non est uera 
 sapientia, quae intentionem suam in his, quae prudenter 
 discernit, gerit fortiter, cohibet temperanter iusteque distribuit, 
 non in illum dirigit finem, ubi erit Deus omnia in omnibus, 
 aeternitate certa et pace perfecta.

CAPUT XXI. 
 An secundum definitiones Scipionis, quae in dialogo 
 Ciceronis sunt, umquam fuerit Romana res 
 publica. 
 
 Quapropter nunc est locus, ut quam potero breuiter ac 
 dilucide expediam, quod in secundo huius operis libro me 
 demonstraturum esse promisi, secundum definitiones, quibus 
 aput Ciceronem utitur Scipio in libris de re publica, numquam 
 rem publicam fuisse Romanam. Breuiter enim rem 
 publicam definit esse rem populi. Quae definitio si uera est, 
 numquam fuit Romana res publica, quia numquam fuit res 
 populi, quam definitionem uoluit esse rei publicae. Populum 
 enim esse definiuit coetum multitudinis iuris consensu et 
 utilitatis communione sociatum. Quid autem dicat iuris consensum, 
 disputando explicat, per hoc ostendens geri sine 
 iustitia non posse rem publicam; ubi ergo iustitia uera non 
 est, nec ius potest esse. Quod enim iure fit, profecto iuste 
 fit; quod autem fit iniuste, nec iure fieri potest Non enim 
 iura dicenda sunt uel putanda iniqua hominum constituta, 
 cum illud etiam ipsi ius esse dicant, quod de iustitiae fonte 
 manauerit, falsumque esse, quod a quibusdam non recte sentientibus 
 dici solet, id esse ius, quod ei, qui plus potest. 
 utile est. Quocirca ubi non est uera iustitia, iuris consensu 
 sociatus coetus hominum non potest esse et ideo nec populus 
 iuxta illam Scipionis uel Ciceronis definitionem; et si non 
 populus, nec res populi. sed qualiscumque multitudinis, quae 
 populi nomine digna non est. Ac per hoc, si res publica res 
 est populi et populus non est, qui consensu non sociatus est 
 iuris, non est autem ius, ubi nulla iustitia est: procul dubio 
 colligitur, ubi iustitia non est, non esse rem publicam. Iustitia

 

 
 
 
 porro ea uirtus est, quae sua cuique distribuit. Quae igitur 
 iustitia est hominis, quae ipsum hominem Deo uero tollit et 
 inmundis daemonibus subdit? Hocine est sua cuique distribuere? 
 An qui fundum aufert eius, a quo emtus est, et tradit 
 ei, qui nihil habet in eo iuris, iniustus est; et qui se ipsum 
 aufert dominanti Deo, a quo factus est, et malignis seruit 
 spiritibus, iustus est? 
 
 Disputatur certe acerrime adque fortissime in eisdem ipsis 
 de re publica libris aduersus iniustitiam pro iustitia. Et 
 quoniam, cum prius ageretur pro iniustitiae partibus contra 
 iustitiam et diceretur nisi per iniustitiam rem publicam stare 
 augerique non posse, hoc ueluti ualidissimum positum erat, 
 iniustum esse, ut homines hominibus dominantibus seruiant; 
 quam tamen iniustitiam nisi sequatur imperiosa ciuitas, cuius 
 est magna res publica, non eam posse prouinciis imperare: 
 responsum est a parte iustitiae ideo iustum esse, quod talibus 
 hominibus sit utilis seruitus, et pro utilitate eorum fieri, cum 
 recte fit, id est cum inprobis aufertur iniuriarum licentia, et 
 domiti melius se habebunt, quia indomiti deterius se habuerunt; 
 subditumque est, ut ista ratio firmaretur, ueluti a natura 
 sumtum nobile exemplum adque dictum est: \'Quur igitur 
 Deus homini, animus imperat corpori, ratio libidini ceterisque 
 uitiosis animi partibus?\' Plane hoc exemplo satis edoctum 
 est quibusdam esse utilem seruitutem, et Deo quidem ut 
 seruiatur utile esse omnibus. Seruiens autem Deo animus recte 
 imperat corpori, inque ipso animo ratio Deo Domino subdita 
 recte imperat libidini uitiisque ceteris. Quapropter ubi homo 
 Deo non seruit, quid in eo putandum est esse iustitiae? 
 quando quidem Deo non seruiens nullo modo potest iuste 
 animus corpori aut humana ratio uitiis imperare. Et si in

 
 
 
 homine tali non est ulla iustitia. procul dubio nec in hominum 
 coetu, qui ex hominibus talibus constat. Non est hic 
 ergo iuris ille consensus, qui hominum multitudinem populum 
 facit, cuius res dicitur esse res publica. Nam de utilitate 
 quid dicam, cuius etiam communione sociatus coetus hominum, 
 sicut sese habet ista definitio, populus nuncupatur? 
 Quamuis enim, si diligenter adtendas, nec utilitas sit ulla 
 uiuentium, qui uiuunt inpie, sicut uiuit omnis, qui non seruit 
 Deo seruitque daemonibus, tanto magis inpiis, quanto magis 
 sibi, cum sint inmundissimi spiritus, tamquam dis sacrificari 
 uolunt: tamen quod de iuris consensu diximus satis esse 
 arbitror, unde appareat per hanc definitionem non esse populum, 
 cuius res publica esse dicatur, in quo iustitia non est. 
 Si enim dicunt non spiritibus inmundis, sed dis bonis adque 
 sanctis in sua re publica seruisse Romanos: numquid eadem 
 totiens repetenda sunt, quae iam satis, immo ultra quam 
 satis est diximus? Quis enim ad hunc locum per superiores 
 huius operis libros peruenit, qui dubitare adhuc possit malis 
 et inpuris daemonibus seruisse Romanos, nisi uel nimium 
 stolidus uel inpudentissime contentiosus? Sed ut taceam 
 quales sint, quos sacrificiis colebant: in lege ueri Dei scriptum 
 eat: Sacrificans dis eradicabitur nisi Domino tantum. 
 Nec bonis igitur nec malis dis sacrificari uoluit, qui 
 hoc cum tanta comminatione praecepit.

CAPUT XXII. 
 An uerus sit Deus, cui Christiani seruiunt, cui 
 soli debeat sacrificari. 
 
 Sed responderi potest: \'Quis iste Deus est aut unde dignus 
 probatur, cui deberent obtemperare Romani, ut nullum deorum

 

 
 
 
 praeter ipsum colerent sacrificiis ?\' Magnae caecitatis est, 
 adhuc quaerere, quis iste sit Deus. Ipse est Deus, cuius 
 prophetae praedixerunt ista quae cernimus. Ipse est Deus, a 
 quo responsum accepit Abraham: In semine tuo benedicentur 
 omnes gentes. Quod in Christo fieri, qui secundum 
 carnem de illo semine exortus est, idem ipsi qui remanserunt 
 huius nominis inimici, uelint nolintue, cognoscunt. 
 Ipse est Deus, cuius diuinus Spiritus per eos locutus est, 
 quorum praedicta adque conpleta per ecclesiam, quam uidemus 
 toto orbe diffusam, in libris superioribus posui. Ipse 
 est Deus, quem Varro doctissimus Romanorum Iouem putat, 
 quamuis nesciens quid loquatur; quod tamen ideo commemorandum 
 putaui, quoniam uir tantae scientiae nec nullum istum 
 Deum potuit existimare nec uilem. Hunc enim eum esse 
 credidit, quem summum putauit deum. Postremo ipse est 
 Deus, quem doctissimus philosophorum, quamuis Christianorum 
 acerrimus inimicus, etiam per eorum oracula, quos deos 
 putat, deum magnum Porphyrius confitetur.

CAPUT XXIII. 
 Quae Porphyrius dicat oraculis deorum responsa 
 esse de Christo. 
 
 Nam in libris. quos ex XoTfwv < ptXooo < ptac appellat, in quibus 
 exsequitur adque conscribit rerum ad philosophiam pertinentium 
 uelut diuina responsa, ut ipsa uerba eius, quem ad modum 
 ex Graeca lingua in Latinam interpretata sunt, ponam: \'Interroganti, 
 inquit, quem deum placando reuocare possit uxorem 
 suam a Christianismo, haec ait uersibus Apollo/ Deinde uerba

 

 
 
 
 uelut Apollinis ista sunt: Torte magis poteris in aqua inpressis 
 litteris scribere aut adinflans leues pinnas per aera auis 
 uolare, quam pollutae reuoces inpiae uxoris sensum. Pergat 
 quo modo uult inanibus fallaciis [perseuerans et lamentari 
 fallaciis] mortuum Deum cantans, quem iudicibus recta sentientibus 
 perditum pessima in speciosis ferro uincta mors 
 interfecit.\' Deinde post hos uersus Apollinis, qui non stante 
 metro Latine interpretati sunt, subiunxit adque ait: lIn his 
 quidem inremediabile sententiae eorum manifestauit dicens, 
 quoniam Iudaei suscipiunt Deum magis quam isti.\' Ecce, ubi 
 decolorans Christum Iudaeos praeposuit Christianis, confitens 
 quod Iudaei suscipiant Deum. Sic enim exposuit uersus Apollinis, 
 ubi a iudicibus recta sentientibus Christum dicit occisum, 
 tamquam illis iuste iudicantibus merito sit ille punitus. 
 Viderim quid de Christo uates mendax Apollinis dixerit 
 adque iste crediderit aut fortasse uatem, quod non dixit, 
 dixisse iste ipse confinxerit. Quam sibi constet uel ipsa oracula 
 inter se faciat conuenire, postea uidebimus; hic tamen Iudaeos. 
 tamquam Dei susceptores, recte dicit iudicasse de Christo, 
 quod eum morte pessima excruciandum esse censuerint. Deus 
 itaque Iudaeorum, cui perhibet testimonium, audiendus fuit 
 dicens: Sacrificans dis eradicabitur, nisi Domino 
 tantum. Sed ad manifestiora ueniamus et audiamus quam 
 magnum Deum dicat esse Iudaeorum. Item ad ea, quae

 
 
 
 interrogauit Apollinem, quid melius, uerbum siue ratio an lex: 
 cRespondit , inquit, uersibus haec dicens.\' Ac deinde subicit 
 Apollinis uersus, in quibus et isti sunt, ut quantum satis est 
 inde decerpam: (In Deum uero, inquit, generatorem et in 
 regem ante omnia, quem tremit et caelum et terra adque 
 mare et infernorum abdita et ipsa numina perhorrescunt; 
 quorum lex est Pater, quem ualde sancti honorant Hebraei.) 
 Tali oraculo dei sui Apollinis Porphyrius tam magnum Deum 
 dixit Hebraeorum, ut eum et ipsa numina perhorrescant. Cum 
 ergo Deus iste dixerit: Sacrificans dis eradicabitur, 
 miror quod ipse Porphyrius non perhorruerit et sacrificans 
 dis eradicari non formidauerit. 
 
 Dicit etiam bona philosophus iste de Christo, quasi oblitus 
 illius, de qua paulo ante locuti sumus, contumeliae suae, aut 
 quasi in somnis di eius maledixerint Christo et euigilantes 
 eum bonum esse cognouerint digneque laudauerint. Denique 
 tamquam mirabile aliquid adque incredibile prolaturus: Traeter 
 opinionem, inquit, profecto quibusdam uideatur esse quod 
 dicturi sumus. Christum enim di piissimum pronuntiauerunt 
 et inmortalem factum et cum bona praedicatione eius meminerunt; 
 Christianos uero pollutos, inquit, et contaminatos et 
 errore inplicatos esse dicunt et multis talibus aduersus eos 
 blasphemiis utuntur.\' Deinde subicit uelut oracula deorum 
 blasphemantium Christianos et post haec: \'De Christo autem, 
 inquit, interrogantibus si est Deus, ait Hecate: Quoniam 
 quidem inmortalis anima post corpus ut incedit, nosti; a 
 sapientia autem abscisa semper errat. Viri pietate praestantissimi 
 est illa anima; hanc colunt aliena a se ueritate.)

 

 
 
 
 
 Deinde post uerba huius quasi oraculi sua ipse contexens: 
 Tiissimum igitur uirum, inquit, eum dixit et eius animam, 
 sicut et aliorum piorum, post obitum inmortalitate dignatam 
 et hanc colere Christianos ignorantes.) ( Interrogantibus autem, 
 inquit: Quur ergo damnatus est? oraculo respondit dea: 
 Corpus quidem debilitantibus tormentis semper obpositum 
 est; anima autem piorum caelesti sedi insidet. Illa uero anima 
 aliis animabus fataliter dedit, quibus fata non adnuerunt 
 deorum dona obtinere neque habere Iouis inmortalis agnitionem, 
 errore inplicari. Propterea ergo dis exosi, quia, quibus 
 fato non fuit nosse Deum nec dona ab dis accipere, his fataliter 
 dedit iste errore inplicari. Ipse uero pius et in caelum, 
 sicut pii, concessit. Itaque hunc quidem non blasphemabis, 
 misereberis autem hominum dementiam, ex eo in eis facile 
 praecepsque periculum.\' \' 
 
 
 Qui ita stultus est, ut non intellegat aut ab homine 
 callido eoque Christianis inimicissimo haec oracula fuisse 
 conficta aut consilio simili ab inpuris daemonibus ista fuisse 
 responsa, ut scilicet, quoniam laudant Christum, propterea 
 credantur ueraciter uituperare Christianos adque ita, si possint, 
 intercludant uiam salutis aeternae, in qua fit quisque Christianus? 
 Suae quippe nocendi astutiae milleformi sentiunt non 
 esse contrarium, si credatur eis laudantibus Christum, dum 
 tamen credatur etiam uituperantibus Christianos; ut eum, 
 qui utrumque crediderit, talem Christi faciant laudatorem, ne 
 uelit esse Christianus, ac sic quamuis ab illo laudatus ab 
 istorum tamen daemonum dominatu eum non liberet Christus; 
 praesertim quia ita laudant Christum, ut, quisquis in eum 
 talem crediderit, qualis ab eis praedicatur, Christianus

 
 
 
 nerus non sit, sed Photimanus haereticus, qui tantummodo 
 hominem, non etiam Deum nouerit Christum, et ideo per 
 eum saluus esse non possit nec istorum mendaciloquorum 
 daemonum laqueos uitare uel soluere. Nos autem neque 
 Apollinem uituperantem Christum neque Hecaten possumus 
 adprobare laudantem. Ille quippe tamquam iniquum Christum 
 uult credi, quem iudicibus recta sentientibus dicit occisum; 
 ista hominem piissimum, sed hominem tantum. Una est tamen 
 et illius et huius intentio, ut nolint homines esse Christianos, 
 quia, nisi Christiani erunt, ab eorum erui potestate non poterunt. 
 Iste uero philosophus, uel potius qui talibus aduersus 
 Christianos quasi oraculis credunt, prius faciant, si possunt, 
 ut inter se de ipso Christo Hecate adque Apollo concordent 
 eumque aut ambo condemnent aut ambo conlaudent. Quod si 
 facere potuissent, nihilo minus nos et uituperatores et laudatores 
 Christi fallaces daemones uitaremus. Cum uero eorum 
 deus et dea inter se de Christo, ille uituperando, ista laudando 
 dissentiant: profecto eis blasphemantibus Christianos non 
 credunt homines, si recte ipsi sentiant. 
 
 Sane Christum laudans uel Porphyrius uel Hecate, cum 
 dicat eum ipsum fataliter dedisse Christianis, ut inplicarentur 
 errore, causas tamen eiusdem, sicut putat, pandit erroris. 
 Quas antequam ex uerbis eius exponam, prius quaero, si 
 fataliter dedit Christus Christianis erroris inplicationem, utrum 
 nolens an nolens dederit. Si uolens, quo modo iustus? Si 
 nolens, quo modo beatus? Sed iam causas ipsius audiamus 
 erroris. \'Sunt, inquit, spiritus terreni minimi loco quodam 
 malorum daemonum potestati subiecti. Ab his sapientes Hebraeorum 
 (quorum unus iste etiam Iesus fuit, sicut audisti 
 diuina Apollinis, quae superius dicta sunt) — ab his ergo 
 Hebraei daemonibus pessimis et minoribus spiritibus uetabant

 
 
 
 religiosos et ipsis uacare prohibebant; uenerari autem magis 
 caelestes deos, amplius autem uenerari Deum Patrem. Hoc 
 autem, inquit, et di praecipiunt et in superioribus ostendimus, 
 quem ad modum animum aduertere ad Deum monent et 
 illum colere ubique imperant. Verum indocti et inpiae naturae, 
 quibus uere fatum non concessit ab dis dona obtinere 
 neque habere Iouis inmortalis notionem, non audientes et 
 deos et diuinos uiros deos quidem omnes recusauerunt, prohibitos 
 autem daemones et hos non odisse, sed reuereri. 
 Deum autem simulantes colere, ea sola, per quae Deus adoratur, 
 non agunt. Nam Deus quidem, utpote omnium Pater, 
 nullius indiget; sed nobis est bene, cum eum per iustitiam 
 et castitatem aliasque uirtutes adoramus, ipsam uitam precem 
 ad ipsum facientes per\'imitationem et inquisitionem de ipso. 
 Inquisitio enim purgat, inquit; imitatio deificat adfectionem 
 ad ipsum operando.\' Bene quidem praedicauit Deum Patrem, 
 et quibus sit colendus moribus dixit; quibus praeceptis prophetici 
 libri pleni sunt Hebraeorum, quando sanctorum uita 
 siue imperatur siue laudatur. Sed in Christianis tantum errat 
 aut tantum calumniatur, quantum uolunt daemones, quos 
 opinatur deos; quasi cuiquam difficile sit recolere, quae turpia, 
 quae dedecora erga deorum obsequium in theatris agebantur 
 et templis, et adtendere quae legantur dicantur audiantur in 
 ecclesiis, uel Deo uero quid offeratur, et hinc intellegere ubi 
 aedificium, et ubi ruina sit morum. Quis autem huic dixit 
 uel inspirauit, nisi diabolicus spiritus, tam uanum apertumque 
 mendacium, quod daemones ab Hebraeis coli prohibitos reuereantur 
 potius, quam oderint Christiani? Sed Deus ille. quem 
 coluerunt sapientes Hebraeorum, etiam caelestibus sanctis

 
 
 
 angelis et uirtutibus Dei, quos beatissimos tamquam ciues 
 in hac nostra peregrinatione mortali ueneramur et amamus, 
 sacrificari uetat intonans in lege sua, quam dedit Hebraeo 
 populo suo, et ualde minaciter dicens: Sacrificans dis 
 eradicabitur. Et ne quisquam putaret daemonibus pessimis 
 terrenisque spiritibus, quos iste dicit minimos uel minores, 
 ne sacrificetur esse praeceptum (quia et ipsi in scripturis 
 sanctis dicti sunt di, non Hebraeorum, sed gentium; quod 
 euidenter in psalmo septuaginta interpretes posuerunt, dicentes: 
 Quoniam [omnes] di gentium daemonia), — ne quis 
 ergo putaret istis quidem daemoniis prohibitum, caelestibus 
 autem uel omnibus uel aliquibus sacrificari esse permissum, 
 mox addidit: Nisi Domino soli, id est nisi Domino tantum; 
 ne forte in eo, quod ait: Domino soli, Dominum 
 solem credat esse quispiam, cui sacrificandum putet; quod 
 non ita esse intellegendum in scripturis Graecis facillime 
 reperitur. 
 
 Deus igitur Hebraeorum, cui tam magnum tantus etiam 
 iste philosophus perhibet testimonium, legem dedit Hebraeo 
 populo suo, Hebraeo sermone conscriptam, non obscuram et 
 incognitam, sed omnibus iam gentibus diffamatam, in qua 
 lege scriptum est: Sacrificans dis eradicabitur nisi 
 Domino tantum. Quid opus est in hac eius lege eiusque 
 prophetis de hac re multa perquirere; immo non perquirere, 
 non enim abstrusa uel rara sunt, sed aperta et crebra colligere 
 et in hac disputatione mea ponere, quibus luce clarius 
 apparet nulli omnino nisi tantum sibi Deum uerum et summum 
 uoluisse sacrificari? Ecce hoc unum breuiter, immo 
 granditer, minaciter, sed ueraciter dictum ab illo Deo, quem 
 tam excellenter eorum doctissimi praedicant, audiatur timeatur 
 inpleatur, ne inoboedientes eradicatio consequatur.

 

 

 

 
 
 
 Sacrificans , inquit, dis eradicabitur nisi Domino tantum; 
 non quo rei egeat alicuius, sed quia nobis expedit, ut 
 res eius simus. Huic enim canitur in sacris litteris Hebraeorum: 
 Dixi Domino: Deus meus es tu, quoniam 
 bonorum meorum non eges. Huius autem praechuissimum 
 adque optimum sacrificium nos ipsi sumus, hoc est 
 ciuitas eius, cuius rei mysterium celebramus oblationibus 
 nostris, quae fidelibus notae sunt, sicut in libris praecedentibus 
 disputauimus. Cessaturas enim uictimas, quas in umbra 
 futuri offerebant Iudaei, et unum sacrificium gentes a solis 
 ortu usque ad occasum, sicut iam fieri cernimus, oblaturas 
 per prophetas Hebraeos oracula increpuere diuina; ex quibus 
 quantum satis uisum est, nonnulla protulimus et huic iam . 
 operi adspersimus. Quapropter ubi non est ista iustitia, ut 
 secundum suam gratiam ciuitati oboedienti Deus imperet 
 unus et summus, ne cuiquam sacrificet nisi tantum sibi, et 
 per hoc in omnibus hominibus ad eandem ciuitatem pertinentibus 
 adque oboedientibus Deo animus etiam corpori adque 
 ratio uitiis ordine legitimo fideliter imperet; ut, quem ad 
 modum iustus unus, ita coetus populusque iustorum uiuat 
 ex fide, quae operatur per dilectionem, qua homo diligit 
 Deum, sicut diligendus est Deus, et proximum sicut semet 
 ipsum, — ubi ergo non est ista iustitia, profecto non est 
 coetus hominum iuris consensu et utilitatis communione 
 . sociatus. Quod si non est, utique populus non est si uera 
 est haec populi definitio. Ergo nec res publica est, quia res 
 populi non est, ubi ipse populus non est.

CAPUT XXIIII. 
 Qua definitione constet populi et rei publicae 
 nuncupationem recte sibi non solum Romanos, sed 
 etiam regna alia uindicare. 
 
 Si autem populus non isto, sed alio definiatur modo, uelut 
 si dicatur: Topulus est coetus multitudinis rationalis rerum 
 quas diligit concordi communione sociatus\', profecto, ut uideatur 
 qualis quisque populus sit, illa sunt intuenda, quae diligit. 
 Quaecumque tamen diligat, si coetus est multitudinis non 
 pecorum, sed rationalium creaturarum et eorum quae diligit 
 concordi communione sociatus est, non absurde populus nuncupatur; 
 tanto utique melior, quanto in melioribus, tantoque 
 deterior, quanto est in deterioribus concors. Secundum istam 
 definitionem nostram Romanus populus populus est et res 
 eius sine dubitatione res publica. Quid autem primis temporibus 
 suis quidue sequentibus populus ille dilexerit et quibus 
 moribus ad cruentissimas seditiones adque inde ad socialia 
 adque ciuilia bella perueniens ipsam concordiam, quae salus 
 est quodam modo populi, ruperit adque corruperit, testatur 
 historia; de qua in praecedentibus libris multa posuimus. 
 Nec ideo tamen uel ipsum non esse populum uel eius rem 
 dixerim non esse rem publicam, quamdiu manet qualiscumque 
 rationalis multitudinis coetus, rerum quas diligit concordi 
 communione sociatus. Quod autem de isto populo et de ista 
 re publica dixi, hoc de Atheniensium uel quorumcumque 
 Graecorum, hoc de Aegyptiorum, hoc de illa priore Babylone 
 Assyriorum, quando in rebus publicis suis imperia uel parua 
 uel magna tenuerunt, et de alia quacumque aliarum gentium 
 intellegar dixisse adque sensisse. Generaliter quippe ciuitas 
 inpiorum, cui non imperat Deus oboedienti sibi, ut sacrificium 
 non offerat nisi tantummodo sibi, et per hoc in illa et animus

 

 
 
 
 corpori ratioque uitiis recte ac fideliter imperet, caret iustitiae 
 ueritate.

CAPUT XXV. 
 Quod non possint ibi uerae esse uirtutes, ubi non 
 est uera religio. 
 
 
 Quamlibet enim uideatur animus corpori et ratio uitiis 
 laudabiliter imperare, si Deo animus et ratio ipsa non seruit, 
 sicut sibi esse seruiendum ipse Deus praecepit, nullo modo 
 corpori uitiisque recte imperat. Nam qualis corporis adque 
 uitiorum potest esse mens domina ueri Dei nescia nec eius 
 imperio subiugata, sed uitiosissimis daemonibus corrumpentibus 
 prostituta? Proinde uirtutes, quas habere sibi uidetur, 
 per quas imperat corpori et uitiis, ad quodlibet adipiscendum 
 uel tenendum rettulerit nisi ad Deum, etiam ipsae uitia sunt 
 potius quam uirtutes. Nam licet a quibusdam tunc uerae 
 adque honestae putentur esse uirtutes, cum referuntur ad se 
 ipsas nec propter aliud expetuntur: etiam tunc inflatae ac 
 superbae sunt, et ideo non uirtutes, sed uitia iudicanda sunt. 
 Sicut enim non est a carne sed super carnem, quod carnem 
 facit uiuere: sic non est ab homine, sed super hominem, 
 quod hominem facit beate uiuere; nec solum hominem, sed 
 etiam quamlibet potestatem uirtutemque caelestem.

CAPUT XXVI. 
 De pace populi alienati a Deo, qua utitur ad pietatem 
 populus Dei, dum in hoc peregrinus est 
 mundo. 
 
 Quocirca ut uita carnis anima est, ita beata uita hominis 
 Deus est, de quo dicunt sacrae litterae Hebraeorum: Beatus

 

 
 
 
 populus, cuius est Dominus Deus ipsius. Miser 
 igitur populus ab isto alienatus Deo. Diligit tamen etiam 
 ipse quandam pacem suam non inprobandam, quam quidem 
 non habebit in fine, quia non ea bene utitur ante finem. 
 Hanc autem ut interim habeat in hac uita, etiam nostri 
 interest; quoniam, quamdiu permixtae sunt ambae ciuitates, 
 utimur et nos pace Babylonis; ex qua ita per fidem populus 
 Dei liberatur, ut aput hanc interim peregrinetur. Propter quod 
 et apostolus admonuit ecclesiam, ut oraret pro regibus eius 
 adque sublimibus, addens et dicens: Ut quietam et tranquillam 
 uitam agamus cum omni pietate et caritate, 
 et propheta Hieremias, cum populo Dei ueteri praenuntiaret 
 captiuitatem et diuinitus imperaret, ut oboedienter 
 irent in Babyloniam Deo suo etiam ista patientia seruientes 
 monuit et ipse ut oraretur pro illa dicens: Quia in eius 
 est pace pax uestra, utique interim temporalis, quae bonis 
 malisque communis est.

CAPUT XXVII. 
 De pace seruientium Deo, cuius perfecta tranquillitas 
 in hac temporali uita non potest adprehendi. 
 
 
 Pax autem nostra propria et hic est cum Deo per fidem 
 et in aeternum erit cum illo per speciem. Sed hic siue illa 
 communis siue nostra propria talis est pax, ut solacium miseriae 
 sit potius quam beatitudinis gaudium. Ipsa quoquo nostra 
 iustitia, quamuis uera sit propter uerum boni finem, ad quem 
 refertur, tamen tanta est in hac uita, ut potius remissione 
 peccatorum constet quam perfectione uirtutum. Testis est

 

 
 
 
 oratio totius ciuitatis Dei, quae peregrinatur in terris. Per 
 omnia quippe membra sua clamat ad Deum: Dimitte nobis 
 debita nostra, sicut et nos dimittimus debitoribus 
 nostris. Nec pro eis est efficax haec oratio, quorum fides 
 sine operibus mortua est; sed pro eis, quorum fides per 
 dilectionem operatur. Quia enim Deo quidem subdita, in hac 
 tamen condicione mortali et corpore corruptibili, quod adgrauat 
 animam, non perfecte uitiis imperat ratio, ideo necessaria 
 est iustis talis oratio. Nam profecto quamquam imperetur, 
 nequaquam sine conflictu uitiis imperatur; et utique subrepit 
 aliquid in hoc loco infirmitatis etiam bene confligenti siue 
 hostibus talibus uictis subditisque dominanti, unde si non 
 facili operatione, certe labili locutione aut uolatili cogitatione 
 peccetur. Et ideo, quamdiu uitiis imperatur, plena pax non 
 est, quia et illa, quae resistunt, periculoso debellantur proelio, 
 et illa, quae uicta sunt, nondum securo triumphantur otio, 
 sed adhuc sollicito premuntur imperio. In his ergo tentationibus, 
 de quibus omnibus in diuinis eloquiis breuiter dictum 
 est: Numquid non tentatio est uita humana super 
 terram? quis ita uiuere se praesumat, ut dicere Deo: 
 Dimitte nobis debita nostra necesse non habeat nisi 
 homo elatus? nec uero magnus, sed inflatus ac tumidus, cui 
 per iustitiam resistit, qui gratiam largitur humilibus. Propter 
 quod scriptum est: Deus superbis resistit, humilibus 
 autem dat gratiam. Hic itaque in unoquoque iustitia est. 
 ut oboedienti Deus homini, animus corpori, ratio autem uitiis 
 etiam repugnantibus imperet, uel subigendo uel resistendo, 
 adque ut ab ipso Deo petatur et meritorum gratia et uenia 
 delictorum ac de acceptis bonis gratiarum actio persoluatur.

 

 
 
 
 In illa uero pace finali, quo referenda et cuius adipiscendae 
 causa habenda est ista iustitia, quoniam sanata inmortalitate 
 adque incorruptione natura uitia non habebit nec unicuique 
 nostrum uel ab alio uel a se ipso quippiam repugnabit, non 
 opus erit ut ratio uitiis, quae nulla erunt, imperet; sed imperabit 
 Deus homini, animus corpori, tantaque ibi erit oboediendi 
 suauitas et facilitas, quanta uiuendi regnandique felicitas. 
 Et hoc illic in omnibus adque in singulis aeternum 
 erit aeternumque esse certum erit, et ideo pax beatitudinis 
 huius uel beatitudo pacis huius summum bonum erit.

CAPUT XXVIII. 
 In quem finem uenturus sit exitus inpiorum. 
 
 Eorum autem, qui non pertinent ad istam ciuitatem Dei, 
 erit e contrario miseria sempiterna, quae mors etiam secunda 
 dicitur, quia nec anima ibi uiuere dicenda est, quae a uita 
 Dei alienata erit, nec corpus, quod aeternis doloribus subiacebit; 
 ac per hoc ideo durior ista secunda mors erit, quia 
 finiri morte non poterit. Sed quoniam sicut miseria beatitudini 
 et mors uitae, ita bellum paci uidetur esse contrarium: merito 
 quaeritur, sicut pax in bonorum finibus praedicata est adque 
 laudata, quod uel quale bellum e contrario in finibus malorum 
 possit intellegi. Verum qui hoc quaerit, adtendat quid in 
 bello noxium perniciosumque sit, et uidebit nihil aliud quam 
 rerum esse inter se aduersitatem adque conflictum. Quod 
 igitur bellum grauius et amarius cogitari potest, quam ubi 
 uoluntas sic aduersa est passioni et passio uoluntati, ut nullius 
 earum uictoria tales inimicitiae finiantur, et ubi sic confligit 
 cum ipsa natura corporis uis doloris, ut neutrum alteri cedat?

 

 
 
 
 
 Hic enim quando contingit iste conflictus, aut dolor uincit 
 et sensum mors adimit, aut natura uincit et dolorem sanitas 
 tollit. Ibi autem et dolor permanet ut adfligat, et natura 
 perdurat ut sentiat; quia utrumque ideo non deficit, ne poena 
 deficiat. Ad hos autem fines bonorum et malorum, illos expetendos, 
 istos cauendos, quoniam per iudicium transibunt ad 
 illos boni, ad istos mali: de hoc iudicio, quantum Deus donauerit, 
 in consequenti uolumine disputabo.

Quod, quamuis omni tempore Deus iudicet, in hoc 
 tamen libro de nouissimo eius iudicio sit proprie 
 disputandum. 
 
 
 De die ultimi iudicii Dei quod ipse donauerit locuturi 
 eumque adserturi aduersus inpios et incredulos tamquam in 
 aedificii fundamento prius ponere testimonia diuina debemus: 
 quibus qui nolunt credere, humanis ratiunculis falsis adque 
 fallacibus contrauenire conantur, ad hoc ut aut aliud significare 
 contendant quod adhibetur testimonium de litteris sacris, 
 aut omnino diuinitus esse dictum negent. Nam nullum existimo 
 esse mortalium, qui cum ea, sicut dicta sunt, intellexerit 
 et a summo ac uero Deo per animas sanctas dicta esse 
 crediderit, non eis cedat adque consentiat, siue id etiam ore 
 fateatur siue aliquo uitio fateri erubescat aut metuat, uel 
 etiam peruicacia simillima insaniae id, quod falsum esse nouit

 
 
 
 aut credit, [contra id, quod uerum esse nouit aut credit,] 
 etiam contentiosissime defendere moliatur. 
 
 Quod ergo in confessione ac professione tenet omnis ecclesia 
 Dei ueri Christum de caelo esse uenturum ad uiuos ac 
 mortuos iudicandos, hunc diuini iudicii ultimum diem dicimus, 
 id est nouissimum tempus. Nam per quot dies hoc iudicium 
 tendatur, incertum est; sed scripturarum more sanctarum 
 diem poni solere pro tempore nemo, qui illas litteras quamlibet 
 neglegenter legerit, nescit. Ideo autem, cum diem iudicii 
 Dei dicimus, addimus ultimum uel nouissimum, quia et 
 nunc iudicat et ab humani generis initio iudicauit dimittens 
 de paradiso et a ligno uitae separans primos homines peccati 
 magni perpetratores; immo etiam quando angelis peccantibus 
 non pepercit, quorum princeps homines a se ipso subuersus 
 inuidendo subuertit, procul dubio iudicauit; nec sine illius 
 alto iustoque iudicio et in hoc aerio caelo et in terris et 
 daemonum et hominum miserrima est uita, erroribus aerumnisque 
 plenissima. Verum etsi nemo peccasset, non sine bono 
 rectoque iudicio uniuersam rationalem creaturam perseuerantissime 
 sibi suo Domino cohaerentem in aeterna beatitudine 
 retineret. Iudicat etiam non solum uniuersaliter de genere 
 daemonum adque hominum, ut miseri sint propter primorum 
 meritum peccatorum; sed etiam de singulorum operibus propriis, 
 quae gerunt arbitrio uoluntatis. Nam et daemones ne 
 torqueantur precantur, nec utique iniuste uel parcitur eis uel 
 pro sua quique inprobitate torquentur; et homines plerumque 
 aperte, semper occulte, luunt pro suis factis diuinitus poenas 
 sine in hac uita siue post mortem: quamuis nullus hominum 
 agat recte, nisi diuino adiuuetur auxilio; nullus daemonum 
 aut hominum agat inique, nisi diuino eodemque iustissimo

 

 
 
 
 iudicio permittatur. Sicut enim ait apostolus, non estiniquitas 
 aput Deum; etiam sicut ipse alibi dicit, inscrutabilia 
 sunt iudicia eius et inuestigabiles uiae 
 eius. Non igitur in hoc libro de illis primis nec de istis 
 mediis Dei iudiciis, sed de ipso nouissimo, quantum ipsi 
 tribuerit, disputabo, quando Christus de caelo uenturus est 
 uiuos iudicaturus et mortuos. Iste quippe dies iudicii proprie 
 iam uocatur, eo quod nullus ibi erit inperitae querellae locus, 
 quur iniustus ille sit felix et quur ille iustus infelix. Omnium 
 namque tunc nonnisi bonorum uera et plena felicitas et 
 omnium nonnisi malorum digna et summa infelicitas apparebit.

CAPUT II. 
 De uarietate rerum humanarum, cui non 
 potest dici deesse iudicium Dei, quamuis neque at 
 uestigari. 
 
 Nunc autem et mala aequo animo ferre discimus, quae 
 patiuntur et boni, et bona non magnipendere, quae adipiscuntur 
 et mali; ac per hoc etiam in his rebus, in quibus 
 non apparet diuina iustitia, salutaris est diuina doctrina. 
 Nescimus enim quo iudicio Dei bonus ille sit pauper, malus 
 ille sit dines; iste gaudeat, quem pro suis perditis moribus 
 cruciari debuisse maeroribus arbitramur, contristetur ille, quem 
 uita laudabilis gaudere debuisse persuadet; exeat de iudicio 
 non solum inultus, uerum etiam damnatus innocens, aut 
 iniquitate iudicis pressus aut falsis obrutus testimoniis, e 
 contrario scelestus aduersarius eius non solum inpunitus. 
 uerum etiam uindicatus insultet; inpius optime ualeat, pius 
 languore tabescat; latrocinentur sanissimi iuuenes, et qui nec

 

 
 
 
 uerbo quemquam laedere potuerunt, diuersa morborum atrocitate 
 adfligantur infantes; utilis rebus humanis inmatura 
 morte rapiatur, et qui uidetur nec nasci debuisse, diutissime 
 insuper uiuat; plenus criminibus sublimetur honoribus, et 
 hominem sine querella tenebrae ignobilitatis abscondant, et 
 cetera huius modi, quae quis colligit, quis enumerat? Quae 
 si haberent in ipsa uelut absurditate constantiam, ut in hac 
 uita, in qua homo, sicut sacer psalmus eloquitur, uanitati 
 similis factus est et dies eius uelut umbra praetereunt, 
 nonnisi mali adipiscerentur transitoria bona ista 
 adque terrena, nec nisi boni talia paterentur mala: posset 
 hoc referri ad iudicium iustum Dei siue etiam benignum, ut, 
 qui non erant adsecuturi bona aeterna, quae faciunt beatos, 
 temporalibus uel deciperentur pro malitia sua, uel pro Dei 
 misericordia consolarentur bonis, et qui non erant passuri 
 aeterna tormenta, temporalibus uel pro suis quibuscumque et 
 quantuliscumque peccatis adfligerentur, uel propter inplendas 
 uirtutes exercerentur malis. Nunc uero, quando non solum in 
 malo sunt boni et in bono mali, quod uidetur iniustum, 
 uerum etiam plerumque et malis mala eueniunt et bonis 
 bona proueniunt: magis inscrutabilia fiunt iudicia Dei et 
 inuestigabiles uiae eius. Quamuis ergo nesciamus quo iudicio 
 Deus ista uel faciat uel fieri sinat, aput quem summa uirtus 
 est et summa sapientia, summa iustitia, nulla infirmitas, nulla 
 temeritas. nulla iniquitas: salubriter tamen discimus non 
 magnipendere seu bona seu mala, quae uidemus esse bonis 
 malisque communia, et illa bona quaerere, quae bonorum, 
 adque illa mala maxime fugere, quae propria sunt malorum.

 

 
 
 
 Cum uero ad illud Dei iudicium uenerimus, cuius tempus 
 iam proprie dies iudicii et aliquando dies Domini nuncupatur: 
 non solum quaecumque tunc iudicabuntur, uerum etiam quaecumque 
 ab initio iudicata et quaecumque usque ad illud 
 tempus adhuc iudicanda sunt. apparebunt esse iustissima. Ubi 
 hoc quoque manifestabitur, quam iusto iudicio Dei fiat, ut 
 nunc tam multa ac paene omnia iusta iudicia Dei lateant 
 sensus mentesque mortalium, cum tamen in hac re piorum 
 fidem non lateat, iustum esse quod latet.

CAPUT III. 
 Quid in libro ecclesiaste Salomon de his, quae in 
 hac uita et bonis et malis sunt communia, dispatarit . 
 
 Nempe Salomon, sapientissimus rex Israel, qui regnauit in 
 Hierusalem, librum, qui uocatur ecclesiastes et a Iudaeis 
 quoque habetur in sacrarum canone litterarum, sic exorsus 
 est: Vanitas uanitantium, dixit ecclesiastes; uanitas 
 uanitantium, omnia uanitas. Quae abundantia 
 homini in omni labore suo, quo laborat sub sole? 
 Et cum ex hac sententia conecteret cetera, commemorans 
 aerumnas erroresque uitae huius et uanescentes interea temporum 
 lapsus, ubi nihil solidum, nihil stabile retinetur: in 
 ea rerum uanitate sub sole illud etiam deplorat quodam 
 . modo, quod, cum sit abundantia sapientiae super insipientiam, 
 sicut abundantia lucis super tenebras, sapientisque oculi sint 
 in capite ipsius et stultus in tenebris ambulet, unus tamen 
 incursus incurrat omnibus, utique in hac uita quae sub sole 
 agitur, significans uidelicet ea mala, quae bonis et malis

 

 
 
 
 uidemus esse communia. Dicit etiam illud, quod et boni 
 patiantur mala, tamquam mali sint, et mali, tamquam boni 
 sint, adipiscantur bona, ita loquens: Est, inquit, uanitas, 
 quae facta est super terram, quia sunt iusti, super 
 quos uenit sicut factum inpiorum, et sunt inpii 
 super quos uenit sicut factum iustorum. Dixi quoniam 
 hoc quoque uanitas. In hac uanitate, cui quantum 
 satis uisum est intimandae totum istum librum uir sapientissimus 
 deputauit (non utique ob aliud, nisi ut eam uitam 
 desideremus, quae uanitatem non habet sub hoc sole, sed 
 ueritatem sub illo qui fecit hunc solem), — in hac ergo 
 uanitate numquid nisi iusto Dei rectoque iudicio similis eidem 
 uanitati factus uanesceret homo? In diebus tamen uanitatis 
 suae interest plurimum, utrum resistat an obtemperet ueritati, 
 et utrum sit expers uerae pietatis an particeps; non propter 
 uitae huius uel bona adquirenda uel mala uitanda uanescendo 
 transeuntia, sed propter futurum iudicium, per quod erunt 
 et bonis bona et malis mala sine fine mansura. Denique iste 
 sapiens hunc librum sic conclusit, ut diceret: Deum time 
 et mandata eius custodi, quia hoc est omnis homo; 
 quia omne hoc opus Deus adducet in iudicium in 
 omni despecto, siue bonum siue malum. Quidbreuius, 
 uerius, salubrius dici potuit? Deum, inquit, time et mandata 
 eius custodi, quia hoc est omnis homo. Quicumque 
 enim est, hoc est, custos utique mandatorum Dei; 
 quoniam qui hoc non est, nihil est; non enim ad ueritatis 
 imaginem reformatur, remanens in similitudine uanitatis. Quia 
 omne hoc opus, id est, quod ab homine fit in hac uita, 
 siue bonum sine malum, Deus adducet in iudicium

 

 
 
 
 in omni despecto, id est in omni etiam qui contemtibilis 
 hic uidetur et ideo nec uidetur; quoniam Deus et ipsum 
 uidet nec eum despicit nec cum iudicat praeterit.

CAPUT IIII. 
 Quod ad disserendum de nouissimo iudicio Dei 
 noui primum testamenti ac deinde ueteris testimonia 
 prolaturus sit. 
 
 Huius itaque ultimi iudicii Dei testimonia de scripturis 
 sanctis, quae ponere institui, prius eligenda sunt de libris 
 instrumenti noui, postea de ueteris. Quamuis enim uetera 
 priora sint tempore, noua tamen anteponenda sunt dignitate, 
 quoniam illa uetera praeconia sunt nouorum. Noua igitur 
 ponentur prius, quae ut firmius probemus, adsumentur et 
 uetera. In ueteribus habentur lex et prophetae, in nouis euangelium 
 et apostolicae litterae. Ait autem apostolus: Per 
 legem enim cognitio peccati. Nunc autem sine 
 lege iustitia Dei manifestata est, testificata per 
 legem et prophetas; iustitia autem Dei per fidem 
 Iesu Christi in omnes qui credunt. Haec iustitia Dei 
 ad nouum pertinet testamentum et testimonium habet a ueteribus 
 libris, hoc est lege ac prophetis. Prius igitur ipsa causa 
 ponenda est, et postea testes introducendi. Hunc et ipse 
 Christus Iesus ordinem seruandum esse demonstrans: Scriba, 
 inquit, eruditus in regno Dei similis est uiro patri 
 familias proferenti de thesauro suo noua et uetera. 
 Non dixit: \'Vetera et noua\', quod utique dixisset, nisi maluisset 
 meritorum ordinem seruare quam temporum.

CAPUT V. 
 Quibus sententiis Domini Saluatoris diuinum 
 iudicium futurum in fine saeculi declaretur. 
 
 Ergo ipse Saluator cum obiurgaret ciuitates, in quibus 
 uirtutes magnas fecerat neque crediderant, et eis alienigenas 
 anteponeret: Verum tamen, inquit, dico uobis, Tyro et 
 Sidoni remissius erit in die iudicii quam uobis; 
 et paulo post alteri ciuitati: Arnen, inquit, dico uobis, 
 quia terrae Sodomorum remissius erit in die 
 iudicii quam tibi (hic euidentissime praedicat diem iudicii 
 esse uenturum) ; et alio loco: Viri Nineuitae, inquit, surgent 
 in iudicio cum generatione ista et condemnabunt 
 eam; quia paenitentiam egerunt in praedicatione 
 Ionae, et ecce plus quam Iona hic. Regina 
 Austri surget in iudicio cum generatione ista et 
 condemnabit eam; quia uenit a finibus terrae 
 audire sapientiam Salomonis, et ecce plus quam 
 Salomon hic. Duas res hoc loco discimus, et uenturum 
 esse iudicium et cum mortuorum resurrectione uenturum. De 
 Nineuitis enim et regina Austri quando ista dicebat, de mortuis 
 sine dubio loquebatur, quos tamen in die iudicii resurrecturos 
 esse praedixit. Nec ideo dixit: \' Condemnabunt1 , quia 
 ipsi iudicabunt; sed quia ex ipsorum conparatione isti merito 
 damnabuntur. 
 
 Rursus alio loco, cum de hominum bonorum et malorum 
 nunc permixtione, postea separatione, quae utique die iudicii 
 futura est, loqueretur, adhibuit similitudinem de tritico seminato 
 et superseminatis zizaniis, eamque suis exponens discipulis: 
 Qui seminat, inquit, bonum semen, est filius

 

 
 
 
 hominis; ager autem est mundus: bonum uero 
 semen hi sunt filii regni; zizania autem filii sunt 
 nequam; inimicus autem, qui seminauit ea, est 
 diabolus; messis uero consummatio saeculi est, 
 messores autem angeli sunt. Sicut ergo colliguntur 
 zizania et igni comburuntur: sic erit in consummatione 
 saeculi. Mittet filius hominis ange - 
 108 suos, et colligunt de regno eius omnia scandala 
 et eos, qui faciunt iniquitatem, et mittunt 
 eos in caminum ignis; ibi erit fletus et stridor 
 dentium. Tunc iusti fulgebunt sicut sol in regno 
 patris eorum. Qui habet aures, audiat. Hic iudicium 
 quidem uel diem iudicii non nominauit, sed eum multo 
 clarius ipsis rebus expressit et in fine saeculi futurum esse 
 praedixit. 
 
 
 Item discipulis suis: Arnen, inquit, dicouobis, quod 
 uos, qui secuti estis me, in regeneratione, cum 
 sederit filius hominis in sede maiestatis suae, 
 sedebitis et uos super sedes duodecim iudicantes 
 duodecim tribus Israel. Hic discimus cum suis discipulis 
 iudicaturum Iesum. Unde et alibi Iudaeis dixit: Si ego 
 in Beelzebub eicio daemonia, filii uestri in quo 
 eiciunt? Ideo ipsi iudices erunt uestri. Nec quoniam 
 super duodecim sedes sessuros esse ait, duodecim solos homines 
 cum illo iudicaturos putare debemus. Duodenario quippe . 
 numero uniuersa quaedam significata est iudicantium multitudo 
 propter duas partes numeri septenarii, quo significatur 
 plerumque uniuersitas; quae duae partes, id est tria et

 

 
 
 
 quattuor, altera per alteram multiplicatae duodecim faciunt, nam 
 et quattuor ter et tria quater duodecim sunt, et si qua alia 
 huius duodenarii numeri, quae ad hoc ualeat, ratio reperitur. 
 Alioquin, quoniam in locum Iudae traditoris apostolum Matthiam 
 legimus ordinatum, apostolus Paulus, qui plus omnibus 
 illis laborauit, ubi ad iudicandum sedeat non habebit; 
 qui profecto cum aliis sanctis ad numerum iudicum se pertinere 
 demonstrat. cum dicit: Nescitis quia angelos 
 iudicabimus? De ipsis quoque iudicandis in hoc numero 
 duodenario similis causa est. Non enim quia dictum est: 
 Iudicantes duodecim tribus Israel, tribus Leui, quae 
 tertia decima est, ab eis iudicanda non erit, aut solum illum 
 populum, non etiam gentes cet.eras indicabunt. Quod autem 
 ait: In regeneratione, procul dubio mortuorum resurrectionem 
 nomine uoluit regenerationis intellegi. Sic enim caro 
 nostra regenerabitur per incorruptionem, quem ad modum 
 est anima nostra regenerata per fidem.-
 
 Multa praetereo, quae de ultimo iudicio ita dici uidentur, 
 ut diligenter considerata reperiantur ambigua uel magis ad 
 aliud pertinentia, siue scilicet ad eum Saluatoris aduentum, 
 quo per totum hoc tempus in ecclesia sua uenit, hoc est in 
 membris suis, particulatim adque paulatim, quoniam tota 
 corpus est eius; siue ad excidium terrenae Hierusalem; quia 
 et de illo cum loquitur, plerumque sic loquitur, tamquam de 
 fine saeculi adque illo die iudicii nouissimo et magno loquatur; 
 ita ut dignosci non possit omnino, nisi ea, quae aput 
 tres euangelistas Matthaeum, Marcum et Lucam de hac re 
 similiter dicta sunt, inter se omnia conferantur. Quaedam 
 quippe alter obscurius, alter explicat planius, ut ea, quae ad

 

 

 

 
 
 
 unam rem pertinentia dicuntur, appareat unde dicantur. Quod 
 facere utcumque curaui in quadam epistula, quam rescripsi 
 ad beatae memoriae uirum Hesychium, Salonitanae urbis episcopum, 
 cuius epistulae titulus est: De fine saeculi. 
 
 Proinde iam illud hic dicam, quod in euangelio secundum 
 Matthaeum de. separatione bonorum et malorum legitur per 
 iudicium praesentissimum adque nouissimum Christi. Cum 
 autem uenerit, inquit, filius hominis in maiestate 
 sua, et omnes angeli cum eo, tunc sedebit super 
 sedem maiestatis suae, et congregabuntur ante 
 eum omnes gentes, et separabit eos ab inuicem. 
 sicut pastor segregat oues ab haedis, et statuet 
 oues quidem a dextris suis, haedos autem a sinistris. 
 Tunc dicet rex his, qui a dextris eius erunt: 
 Venite, benedicti patris mei, possidete paratum 
 uobis regnum a constitutione mundi. Esunuienim , 
 et dedistis mihi manducare; sitiui, et dedistis 
 mihi bibere; hospes eram, et collegistis me; nudus. 
 et operuistis me; [infirmus, et uisitastis me] in 
 carcere eram, et uenistis ad me. Tunc respondebunt 
 ei iusti dicentes: Domine, quando te uidimus 
 esurientem, et pauimus; sitientem, et dedimus 
 potum? Quando autem te uidimus hospitem. 
 et collegimus te; aut nudum, et cooperuimus te? 
 Aut quando te uidimus infirmum aut in carcere, 
 et uenimus ad te? Et respondens rex dicet illis: 
 Arnen dico uobis, quamdiu fecistis uni de his fratribus 
 meis minimis, mihi fecistis. Tunc dicet, 
 inquit, et his qui a sinistris erunt: Discedite a me,

 

 
 
 
 maledicti, in ignem aeternum, qui paratus est 
 diabolo et an gelis eius. Deinde similiter etiam his enumerat, 
 quod illa non fecerint, quae dextros fecisse memorauit. 
 Similiterque interrogantibus, quando eum uiderint in horum 
 indigentia constitutum: quod minimis suis non factum est, 
 sibi factum non fuisse respondet; sermonemque concludens: 
 Et ibunt, inquit, hi in supplicium aeternum, iusti 
 autem in uitam aeternam. Iohannes uero euangelista 
 apertissime narrat eum in resurrectione mortuorum futurum 
 praedixisse iudicium. Cum enim dixisset: Neque enim 
 
 
 Pater iudicat quemquam, sed iudicium omne dedit 
 Filio, ut omnes honorificent Filium, sicut honorificant 
 Patrem; qui non honorificat Filium, non 
 honorificat Patrem, qui misit illum: protinus addidit: 
 Amen, amen dico uobis, quia, qui uerbum meum 
 audit et credit ei qui misit me, habet uitam aeternam, 
 et in iudicium non uenit, sed transiit a morte 
 in uitam. Ecce hic dixit fideles suos in iudicium non uenire. 
 Quo modo ergo per iudicium separabuntur a malis et ad 
 eius dexteram stabunt, nisi quia hoc loco iudicium pro damnatione 
 posuit? In tale quippe iudicium non uenient, qui 
 audiunt uerbum eius et credunt ei, qui misit illum.

CAPUT VI. 
 Quae sit prima resurrectio, quae secunda. 
 
 Deinde adiungit et dicit: Amen, amen dico uobis, 
 quia uenithora etnunc est, quando mortui audient 
 uocem filii Dei, et qui audierint uiuent. Sicut 
 enim Pater habet uitam in semet ipso, sic dedit

 

 

 
 
 
 et Filio habere uitam in semet ipso. Nondum de 
 secunda resurrectione, id est corporum, loquitur, quae in fine 
 futura est, sed de prima, quae nunc est. Hanc quippe ut 
 distingueret, ait: Venit hora, et nunc est. Non autem 
 ista corporum, sed animarum est. Habent enim et animae 
 mortem suam in inpietate adque peccatis, secundum quam 
 mortem mortui sunt, de quibus idem Dominus ait: Sine 
 mortuos sepelire mortuos suos; ut scilicet in anima 
 mortui in corpore mortuos sepelirent. Propter istos ergo inpietate 
 et iniquitate in anima mortuos: Venit, inquit, hora, 
 et nunc est, quando mortui audient uocem filii 
 Dei; et qui audierint, uiuent. Qui audierint dixit 
 *qui oboedierint, qui crediderint et usque in finem perseuerauerint\\ 
 Nec fecit hic ullam differentiam bonorum et malorum. 
 Omnibus enim bonum est audire uocem eius et uiuere ad 
 uitam pietatis ex inpietatis morte transeundo. De qua morte 
 ait apostolus Paulus: Ergo omnes mortui sunt, et pro 
 omnibus mortuus est, ut qui uiuunt iam non sibi 
 uiuant, sed ei, qui pro ipsis mortuus est et resurrexit. 
 Omnes itaque mortui sunt in peccatis, nemine prorsus 
 excepto, siue originalibus siue etiam uoluntate additis, uel 
 ignorando uel sciendo nec faciendo quod iustum est; et pro 
 omnibus mortuis uiuus mortuus est unus, id est nullum 
 habens omnino peccatum; ut, qui per remissionem peccatorum 
 uiuunt, iam non sibi uiuant, sed ei, qui pro omnibus mortuus 
 est propter peccata nostra et resurrexit propter iustificationem 
 nostram, ut credentes in eum, qui iustificat inpium, ex inpietate 
 iustificati, tamquam ex morte uiuificati, ad primam resurrectionem, 
 quae nunc est, pertinere possimus. Ad hanc enim

 

 
 
 
 primam non pertinent, nisi qui beati erunt in aeternum; ad 
 secundam uero, de qua mox locuturus est, et beatos pertinere 
 docebit et miseros. Ista est misericordiae, illa iudicii. Propter 
 quod in psalmo scriptum est: Misericordiam et iudicium 
 cantabo tibi, Domine. 
 
 
 De quo iudicio consequenter adiunxit adque ait: Et potestatem 
 dedit ei iudicium facere, quia filius hominis 
 est. Hic ostendit, quod in ea carne ueniet iudicaturus, 
 in qua uenerat iudicandus. Ad hoc enim ait: Quoniam 
 filius hominis est. Ac deinde subiungens unde agimus: 
 Nolite, inquit, mirari hoc, quia ueniet hora, in qua 
 omnes, qui in monumentis sunt, audient uocem 
 eius et procedent, qui bona fecerunt, in resurrectionem 
 uitae; qui uero mala egerunt, in resurrectionem 
 iudicii. Hoc est illud iudicium, quod paulo ante, 
 sicut nunc, pro damnatione posuerat dicens: Qui uerbum 
 meum audit et credit eiqui m is it me, h a bet u ita m 
 aeternam et in iudicium non uenit, sed transiit a 
 morte in uitam, id est, pertinendo ad primam resurrectionem, 
 qua nunc transitur a morte ad uitam, in damnationem 
 non ueniet, quam significauit appellatione iudicii, sicut etiam 
 hoc loco, ubi ait: Qui [uero] mala egerunt, in resurrectionem 
 iudicii, id est damnationis. Resurgat ergo in 
 prima, qui non uult in secunda resurrectione damnari. Venit 
 enim hora, et nunc est, quando mortui audient 
 uocem filii Dei, et qui audierint, uiuent, id est, in 
 damnationem non uenient, quae secunda mors dicitur: in 
 quam mortem post secundam, quae corporum futura est, 
 resurrectionem praecipitabuntur, qui in prima, quae animarum

 

 
 
 
 est, non resurgunt. Veniet enim hora (ubi non ait: Et 
 nunc est, quia in fine erit saeculi, hoc est in ultimo et 
 maximo iudicio Dei), quando omnes, qui in monumentis 
 sunt, audient uocem eius et procedent. Non dixit 
 quem ad modum in prima: Et qui audierint, uiuent. 
 Non enim omnes uiuent, ea uita scilicet, quae, quoniam beata 
 est, sola uita dicenda est. Nam utique non sine qualicumque 
 uita possent audire et de monumentis resurgente carne procedere. 
 Quare autem non omnes uiuent, in eo quod sequitur 
 docet; qui bona, inquit, fecerunt, in resurrectionem 
 uitae, hi sunt qui uiuent; qui uero mala egerunt, in 
 resurrectionem iudicii, hi sunt qui non uiuent, quia 
 secunda morte morientur. Mala quippe egerunt, quoniam male 
 uixerunt; male autem uixerunt, quia in prima, quae nunc est, 
 animarum resurrectione non reuixerunt aut in eo, quod reuixerant, 
 non in finem usque manserunt. Sicut ergo duae sunt 
 regenerationes, de quibus iam supra locutus sum, una secundum 
 fidem, quae nunc fit per baptismum; alia secundum 
 carnem, quae fit in eius incorruptione adque inmortalitate 
 per iudicium magnum adque nouissimum: ita sunt et resurrectiones 
 duae, una prima, quae et nunc est et animarum est, 
 quae uenire non permittit in mortem secundam; alia secunda, 
 quae non nunc, sed in saeculi fine futura est, nec animarum, 
 sed corporum est, quae per ultimum iudicium alios mittet 
 in secundam mortem, alios in eam uitam, quae non habet 
 mortem.

CAPUT VII. 
 De duabus resurrectionibus et de mille annis quid 
 in apocalypsi Iohannis scriptum sit et quid de 
 eis rationabiliter sentiatur. 
 
 De his duabus resurrectionibus idem Iohannes euangelista 
 in libro, qui dicitur apocalypsis, eo modo locutus est, ut 
 earum prima a quibusdam nostris non intellecta insuper 
 etiam in quasdam ridiculas fabulas uerteretur. Ait quippe in 
 libro memorato Iohannes apostolus: Et uidi angelum 
 descendentem de caelo, habentem clauem abyssi 
 et catenam in manu sua. Et tenuit draconem illum 
 serpentem antiquum, qui cognominatus est diabolus 
 et satanas; [et] adligauit illum mille annis et 
 misit illum in abyssum; et elusit et signauit super 
 eum, ut non seduceret iam gentes, donec finiantur 
 mille anni; post haec oportet eum solui breui 
 tempore. Et uidi sedes et sedentes super eas, et 
 iudicium datum est. Et animae occisorum propter 
 testimonium Iesu et propter uerbum Dei, et si 
 qui non adorauerunt bestiam nec imaginem eius, 
 neque acceperunt inscriptionem in fronte aut in 
 manu sua, et regnauerunt cum Iesu mille annis; 
 reliqui eorum non uixerunt, donec finiantur mille 
 anni. Haec resurrectio prima est. Beatus et sanctus 
 est, qui habet in hac prima resurrectione 
 partem. In istis secunda mors non habet potestatem; 
 sed erunt sacerdotes Dei et Christi et regnabunt 
 cum eo mille annis. Qui propter haec huius libri 
 uerba primam resurrectionem futuram suspicati sunt corporalem, 
 inter cetera maxime numero annorum mille permoti

 

 
 
 
 sunt, tamquam oporteret in sanctis eo modo uelut tanti temporis 
 fieri sabbatismum, uacatione scilicet sancta post labores 
 annorum sex milium, ex quo creatus est homo et magni 
 illius peccati merito in huius mortalitatis aerumnas de paradisi 
 felicitate dimissus est, ut, quoniam scriptum est: Unus 
 dies aput Dominum sicut mille anni, et mille anni 
 sicut dies unus, sex annorum milibus tamquam sex diebus 
 inpletis, sequatur uelut septimus sabbati in annis mille postremis, 
 ad hoc scilicet sabbatum celebrandum resurgentibus 
 sanctis. Quae opinio esset utcumque tolerabilis, si aliquae 
 deliciae spiritales in illo sabbato adfuturae sanctis per Domini 
 praesentiam crederentur. Nam etiam nos hoc opinati fuimus 
 aliquando. Sed cum eos, qui tunc resurrexerint, dicant inmoderatissimis 
 carnalibus epulis uacaturos, in quibus cibus sit 
 tantus ac potus, ut non solum nullam modestiam teneant, 
 sed modum quoque ipsius incredulitatis excedant: nullo modo 
 ista possunt nisi a carnalibus credi. Hi autem qui spiritales 
 sunt, istos ista credentes χιλιατὰς appellant Graeco uocabulo; 
 quos uerbum e uerbo exprimentes nos possemus miliarios 
 nuncupare. Eos autem longum est refellere ad singula; sed 
 potius, quem ad modum scriptura haec accipienda sit, iam 
 debemus ostendere. 
 
 Ait ipse Dominus Iesus Christus: Nemo potest introire 
 in domum fortis et uasa eius eripere, nisi prius 
 adligauerit fortem, diabolum uolens intellegi fortem, 
 quia ipse genus humanum potuit tenere captiuum; uasa uero 
 eius, quae fuerat erepturus, fideles suos futuros, quos ille in 
 diuersis peccatis adque inpietatibus possidebat. Ut ergo adligaretur 
 hic fortis, propterea uidit iste apostolus in apocalypsi

 

 
 
 
 angelum descendentem de caelo, habentem clauem 
 abyssi et catenam in manu sua. Et tenuit, inquit, 
 draconem illum serpentem antiquum, qui cognominatus 
 est diabolus et satanas, et adligauit illum 
 mille annis, hoc est, eius potestatem ab eis seducendis ac 
 possidendis. qui fuerant liberandi, cohibuit adque frenauit. 
 Mille autem anni duobus modis possunt, quantum mihi occurrit. 
 intellegi: aut quia in ultimis annis mille ista res agitur, 
 id est sexto annorum miliario tamquam sexto die, cuius nunc 
 spatia posteriora uoluuntur, secuturo deinde sabbato, quod 
 non habet uesperam. requie scilicet sanctorum, quae non 
 habet finem, ut huius miliarii tamquam diei nouissimam 
 partem, quae remanebat usque ad terminum saeculi, mille 
 annos appellauerit eo loquendi modo, quo pars significatur a 
 toto; aut certe mille annos pro annis omnibus huius saeculi 
 posuit. ut perfecto numero notaretur ipsa temporis plenitudo. 
 Millenarius quippe numerus denarii numeri quadratum solidum 
 reddit. Decem quippe deciens ducta fiunt centum, quae iam 
 figura quadrata, sed plana est; ut autem in altitudinem surgat 
 et solida fiat, rursus centum deciens multiplicantur, et mille 
 sunt. Porro si centum ipsa pro uniuersitate aliquando ponantur, 
 quale illud est, quod Dominus omnia sua dimittenti et eum 
 sequenti promisit dicens: Accipiet in hoc saeculo centuplum, 
 quod exponens quodam modo apostolus ait: Quasi 
 nihil habentes, et omnia possidentes; quia et ante 
 iam dictum erat: Fidelis hominis totus mundus diuitiarum 
 est: quanto magis mille pro uniuersitate ponuntur, 
 ubi est soliditas ipsius denariae quadraturae? Unde nec illud 
 melius intellegitur, quod in psalmo legitur: Memor fuit

 

 
 
 
 in saeculum testamenti sui uerbi, quod mandauit 
 in mille generationes, id est in omnes. 
 
 Et misit illum, inquit, in abyssum; utique diabolum 
 misit in abyssum, quo nomine significata est multitudo innumerabilis 
 inpiorum, quorum in malignitate aduersus ecclesiam 
 Dei multum profunda sunt corda; non quia ibi diabolus ante 
 non erat; sed ideo illuc dicitur missus, quia exclusus a 
 credentibus plus coepit inpios possidere. Plus namque possidetur 
 a diabolo, qui non solum est alienatus a Deo, uenim 
 etiam gratis odit seruientes Deo. Et clausit, inquit, et 
 signauit super eum, ut non seduceret iam gentes. 
 donec finiantur mille anni. Clausit super eum 
 dictum est \'interdixit ei, ne posset exire,\' id est uetitum 
 transgredi. Signauit autem, quod addidit, significasse mihi 
 uidetur, quia occultum esse uoluit, qui pertineant ad partem 
 diaboli, et qui non pertineant. Hoc quippe in saeculo isto 
 prorsus latet, quia et qui uidetur stare, utrum sit casurus, 
 et qui uidetur iacere, utrum sit surrecturus, incertum est. 
 Ab eis autem gentibus seducendis huius interdicti uinculo 
 et claustro diabolus prohibetur adque cohibetur, quas pertinentes 
 ad Christum seducebat antea uel tenebat. Has enim 
 Deus elegit ante mundi constitutionem eruere de potestate 
 tenebrarum et transferre in regnum filii caritatis suae, sicut 
 apostolus dicit. Nam seducere illum gentes etiam nunc et 
 secum trahere in aeternam poenam, sed non praedestinatas 
 in aeternam uitam, quis fidelis ignorat? Nec moueat, quod 
 saepe diabolus seducit etiam illos, qui regenerati iam in 
 Christo uias ingrediuntur Dei. Nouit enim Dominus qui 
 sunt eius; ex his in aeternam damnationem neminem ille

 

 
 
 
 seducit. Sic enim eos nouit Dominus, ut Deus, quem nil 
 latet etiam futurorum, non ut homo, qui hominem ad praesens 
 uidet (si tamen uidet, cuius cor non uidet). qualis autem 
 postea sit futurus nec se ipsum uidet. Ad hoc ergo ligatus 
 est diabolus et inclusus in abysso, ut iam non seducat gentes, 
 ex quibus constat ecclesia. quas antea seductas tenebat, antequam 
 essent ecclesia. Neque. enim dictum est ut non seduceret 
 aliquem, sed ut non seduceret, inquit, iam gentes. 
 in quibus ecclesiam procul dubio uoluit intellegi, donec 
 finiantur, inquit, mille anni, id est, aut quod remanet 
 de sexto die, qui constat ex mille annis, aut omnes anni, 
 quibus deinceps hoc saeculum peragendum est. 
 
 Nec sic accipiendum est quod ait: Ut non Reduceret 
 gentes, donec finiantur mille anni, quasi postea sit 
 seducturus eas dumtaxat gentes, ex quibus praedestinata 
 constat ecclesia, a quibus seducendis illo est uinculo claustroque 
 prohibitus. Sed aut illa locutione dictum est, quae 
 in scripturis aliquotiens inuenitur, qualis est in psalmo: Sic 
 oculi nostri ad Dominum Deum nostrum, donec 
 misereatur nostri; neque enim, cum misertus fuerit, non 
 erunt oculi seruorum eius ad Dominum Deum suum; aut 
 certe iste est ordo uerborum: Et clausit et signauit 
 super eum, donec finiantur mille anni; quod uero 
 interposuit: Ut non seduceret iam gentes, ita se habet, 
 ut ab huius ordinis conexione sit liberum et seorsus intellegendum, 
 uelut si post adderetur, ut sic se haberet tota sententia: 
 Et clausit et signauit super eum, donec 
 finiantur mille anni, ut non seduceret iam gentes; 
 id est, ideo clausit donec finiantur mille anni, ut non seduceret 
 iam gentes.

CAPUT VIII. 
 De adligatione et solutione diaboli. 
 
 Post haec, inquit, oportet eum solui breui tempore. 
 Si hoc est diabolo ligari et includi, ecclesiam non 
 posse seducere, haec ergo erit solutio eius, ut possit? Absit: 
 numquam enim ab illo ecclesia seducetur praedestinata et 
 electa ante mundi constitutionem, de qua dictum est: Nouit 
 Dominus qui sunt eius. Et tamen hic erit etiam illo 
 tempore. quo soluendus est diabolus, sicut, ex quo est instituta, 
 hic fuit et erit omni tempore, in suis utique qui succedunt 
 nascendo monentibus. Nam paulo post dicit. quod 
 solutus diabolus seductas gentes toto orbe terrarum adtrahet 
 in bellum aduersus eam, quorum hostium numerus erit ut 
 harena maris. Et adscenderunt, inquit, supra terrae 
 latitudinem, et cinxerunt castra sanctorum et 
 dilectam ciuitatem, et descendit ignis de caelo a 
 Deo et comedit eos; et diabolus, qui seducebat 
 eos, missus est in stagnum ignis et sulphuris, ubi 
 et bestia et pseudopropheta; et cruciabuntur die 
 et nocte in saecula saeculorum. Sed hoc iam ad iudicium 
 nouissimum pertinet, quod nunc propterea commemorandum 
 putaui, ne quis existimet eo ipso paruo tempore, quo 
 soluetur diabolus, in hac terra ecclesiam non futuram, illo 
 hic eam uel non inueniente, cum fuerit solutus, uel absumente, 
 cum fuerit modis omnibus persecutus. Non itaque per 
 totum hoc tempus, quod liber iste conplectitur, a primo 
 scilicet aduentu Christi usque in saeculi finem, qui erit 
 secundus eius aduentus, ita diabolus adligatur, ut eius haec 
 ipsa sit adligatio, per hoc interuallum, quod mille annorum

 

 
 
 
 numero appellat, non seducere ecclesiam, quando quidem 
 illam nec solutus utique seducturus est. Nam profecto ei si 
 adligari est non posse seducere siue non permitti: quid erit 
 solui nisi posse seducere siue permitti? Quod absit ut fiat; 
 sed adligatio diaboli est non permitti exserere totam tentationem, 
 quam potest uel ui uel dolo ad seducendos homines in 
 partem suam cogendo uiolenter fraudulenterue fallendo. Quod 
 si permitteretur in tam longo tempore et tanta infirmitate 
 multorum, plurimos tales, quales Deus id perpeti non uult, 
 et fideles deiceret et ne crederent inpediret; quod ne faceret, 
 adligatus est. 
 
 Tunc autem soluetur, quando et breue tempus erit. (Nam 
 tribus annis et sex mensibus legitur totis suis suorumque 
 uiribus saeuiturus) et tales erunt, cum quibus ei belligerandum 
 est, ut uinci tanto eius inpetu insidiisque non possint. 
 
 
 Si autem numquam solueretur, minus appareret eius maligna 
 potentia. minus sanctae ciuitatis fidelissima patientia probaretur, 
 minus denique perspiceretur, quam magno eius malo 
 tam bene fuerit usus Omnipotens, qui eum nec omnino abstulit 
 a tentatione sanctorum, quamuis ab eorum interioribus 
 hominibus, ubi in Deum creditur, foras missum, ut eius 
 forinsecus obpugnatione proficerent; et in eis, qui sunt ex 
 parte ipsius, adligauit, ne quantam posset effundendo et exercendo 
 malitiam innumerabiles infirmos, ex quibus ecclesiam 
 multiplicari et inpleri oportebat, alios credituros, alios iam

 
 
 
 credentes, a fide pietatis hos deterreret, hos frangeret: et 
 soluet in fine, ut, quam fortem aduersarium Dei ciuitas superauerit, 
 cum ingenti gloria sui redemtoris adiutoris liberatoris 
 adspiciat. In eorum sane, qui tunc futuri sunt, sanctorum 
 adque fidelium conparatione quid sumus? Quando quidem ad 
 illos probandos tantus soluetur inimicus, cum quo nos ligato 
 tantis periculis dimicamus. Quamuis et hoc temporis interuallo 
 quosdam milites Christi tam prudentes et fortes fuisse 
 adque esse non dubium est, ut, etiamsi tunc in ista mortalitate 
 uiuerent, quando ille soluetur, omnes insidias eius 
 adque inpetus et cauerent sapientissime et patientissime 
 sustinerent. 
 
 Haec autem adligatio diaboli non solum facta est, ex quo 
 coepit ecclesia praeter Iudaeam terram in nationes alias adque 
 alias dilatari; sed etiam nunc fit et fiet usque ad terminum 
 saeculi, quo soluendus est. quia et nunc homines ab infidelitate, 
 in qua eos ipse possidebat, conuertuntur ad fidem et 
 usque in illum finem sine dubio conuertentur; et utique 
 unicuique iste fortis tunc adligatur, quando ab illo tamquam 
 uas eius eripitur; et abyssus, ubi inclusus est, non in eis 
 consumta est, quando sunt mortui, qui tunc erant quando 
 esse coepit inclusus; sed successerunt eis alii nascendo adque 
 succedunt, donec finiatur hoc saeculum, qui oderint Christianos, 
 in quorum cottidie, uelut in abysso, caecis et profundis 
 cordibus includatur. Utrum autem etiam illis ultimis tribus 
 annis et mensibus sex, quando solutus totis uiribus saeuiturus 
 est, aliquis, in qua non fuerat, sit accessurus ad fidem. 
 nonnulla quaestio est. Quo modo enim stabit quod dictum 
 est: Quis intrat in domum fortis, ut uasa eius

 

 
 
 
 eripiat, nisi prius adligauerit fortem, si etiam soluto 
 eripiuntur? Ac per hoc ad hoc cogere uidetur ista sententia, 
 ut credamus illo licet exiguo tempore neminem accessurum 
 esse populo Christiano, sed cum eis, qui iam Christiani, 
 reperti fuerint, diabolum pugnaturum; ex quibus etiamsi 
 aliqui uicti secuti eum fuerint, non eos ad praedestinatum 
 filiorum Dei numerum pertinere. Neque enim frustra idem 
 Iohannes apostolus, qui et hanc apocalypsin scripsit, in epistula 
 sua de quibusdam dicit: Ex nobis exierunt, sed 
 non erant ex nobis; nam si fuissent ex nobis, mansissent 
 utique nobiscum. Sed quid fit de paruulis? 
 Nimium quippe incredibile est nullos iam natos et nondum 
 baptizatos praeoccupari Christianorum filios illo tempore infantes, 
 nullos etiam ipsis nasci iam diebus; aut si erunt, non 
 eos a parentibus suis ad lauacrum regenerationis modo quocumque 
 perduci. Quod si fiet, quo pacto soluto iam diabolo 
 uasa ista eripientur, in cuius domum nemo intrat, ut uasa 
 eius eripiat, nisi prius adligauerit eum? Immo uero id potius 
 est credendum. nec qui cadant de ecclesia nec qui accedant 
 ecclesiae illo tempore defuturos; sed profecto tam fortes 
 erunt et parentes pro baptizandis paruulis suis et hi, qui 
 tunc primitus credituri sunt, ut illum fortem uincant etiam 
 non ligatum, id est omnibus, qualibus antea numquam, uel 
 artibus insidiantem uel urgentem uiribus et uigilanter intellegant 
 et toleranter ferant, ac sic illi etiam non ligato eripiantur. 
 Nec ideo falsa erit euangelica illa sententia: Quis 
 intrat in domum fortis. ut uasa eius eripiat, nisi 
 prius adligauerit fortem? Secundum eius enim sententiae 
 ueritatem ordo iste seruatus est, ut prius adligaretur fortis

 

 
 
 
 ereptisque uasis eius longe lateque in omnibus gentibus er 
 firmis et infirmis ita multiplicaretur ecclesia, ut ex ipsa rerum 
 diuinitus praedictarum et inpletarum robustissima fide etiam 
 soluto uasa posset auferre. Sicut enim fatendum est multorum 
 refrigescere caritatem, cura abundat iniquitas, et inusitatis 
 maximisque persecutionibus adque fallaciis diaboli iam soluti 
 eos, qui in libro uitae scripti non sunt, multos esse cessuros: 
 ita cogitandum est non solum quos bonos fideles illud tempus 
 inueniet, sed nonnullos etiam, qui foris adhuc erunt, adiuuante 
 Dei gratia per considerationem scripturarum, in quibus et alia 
 et finis ipse praenuntiatus est, quem uenire iam sentiunt, ad 
 credendum quod non credebant futuros esse firmiores et ad 
 uincendum etiam non ligatum diabolum fortiores. Quod si 
 ita erit. propterea praecessisse dicenda est eius adligatio, ut 
 et ligati et soluti exspoliatio sequeretur; quoniam de hac re 
 tu m est: Quis intrabit in domum fortis, ut uasa 
 eius eripiat. nisi prius adligauerit fortem?

CAPUT VIIII. 
 Quod sit regnum sanctorum cum Christo per mille 
 annos, et in quo discernatur a regno aeterno. 
 
 
 Interea dum mille annis ligatus est diabolus, sancti regnant 
 cum Christo etiam ipsis mille annis, eisdem sine dubio et 
 eodem modo intellegendis, id est isto iam tempore prioris 
 eius aduentus. Excepto quippe illo regno, de quo in fine 
 dicturus est: Venite, benedicti patris mei, possidete 
 paratum uobis regnum, nisi alio aliquo modo, longe 
 quidem inpari, iam nunc regnarent cum illo sancti eius. 
 quibus ait: Ecce ego uobiscum sum usque in

 

 
 
 
 consummationem saeculi: profecto non etiam nunc diceretur 
 ecclesia regnum eius regnumue caelorum. Nam utique isto 
 tempore in regno Dei eruditur scriba ille, qui profert de 
 thensauro suo noua et uetera, de quo supra locuti sumus; 
 et de ecclesia collecturi sunt zizania messores illi, quae permisit 
 cum tritico simul crescere usque ad messem; quod 
 exponens ait: Messis est finis saeculi, messores 
 autem angeli sunt. Sicut ergo colliguntur zizania 
 et igni comburuntur, sic erit in consummatione\' 
 saeculi; mittet filius hominis angelos suos, et 
 colligent de regno eius omnia scandala. Numquid 
 de regno illo, ubi nulla sunt scandala? De isto ergo regno 
 eius, quod est hic ecclesia, colligentur. Item dicit: Qui soluerit 
 unum de mandatis istis minimis et docuerit 
 sic homines, minimus uocabitur in regno caelorum; 
 qui autem fecerit et sic docuerit, magnus 
 uocabitur in regno caelorum. Utrumque dicit in regno 
 caelorum, et qui non facit mandata quae docet (hoc est enim 
 soluere: non seruare, non facere), et illum qui facit et sic 
 docet; sed istum minimum, illum magnum. Et continuo secutus 
 adiungit: Dico enim uobis quia, nisi abundauerit 
 iustitia uestra super scribarum et Pharisaeorum, 
 id est super eos, qui soluunt quod docent (de scribis enim et 
 Pharisaeis dicit alio loco: Quoniam dicunt, et non 
 faciunt), — nisi ergo super hos abundauerit iustitia uestra, 
 id est, ut uos non soluatis, sed faciatis potius quod docetis, 
 non intrabitis, inquit, in regnum caelorum. Alio modo 
 igitur intellegendum est regnum caelorum, ubi ambo sunt,

 

 

 

 
 
 
 et ille scilicet qui soluit quod docet, et ille qui facit; sed 
 ille minimus, ille magnus: alio modo autem regnum caelorum 
 dicitur, quo non intrat nisi ille qui facit. Ac per hoc 
 ubi utrumque genus est, ecclesia est, qualis nunc est: ubi 
 autem illud solum erit, ecclesia est, qualis tunc erit, quando 
 malus in ea non erit. Ergo et nunc ecclesia regnum Christi 
 est regnumque caelorum. Regnant itaque cum illo etiam nunc 
 sancti eius, aliter quidem, quam tunc regnabunt; nec tamen 
 cum illo regnant zizania, quamuis in ecclesia cum tritico 
 crescant. Regnant enim cum illo, qui faciunt quod ait apostolus: 
 Si resurrexistis cum Christo, quae sursum 
 sunt sapite, ubiChristus estin dexteraDeisedens ; 
 quae sursum sunt quaerite, non quae super terram; 
 de qualibus item dicit, quod eorum conuersatio sit in caelis. 
 Postremo regnant cum illo, qui eo modo sunt in regno eius, 
 ut sint\' etiam ipsi regnum eius. Quo modo autem sunt regnum 
 Christi, qui, ut alia taceam, quamuis ibi sint donec 
 colligantur in fine saeculi de regno eius omnia scandala, tamen 
 illic sua quaerunt, non quae Iesu Christi? 
 
 De hoc ergo regno militiae, in quo adhuc cum hoste confligitur 
 et aliquando repugnatur pugnantibus uitiis, aliquando 
 cedentibus imperatur, donec ueniatur ad illud pacatissimum 
 regnum, ubi sine hoste regnabitur, et de hac prima resurrectione, 
 quae nunc est, liber iste sic loquitur. Cum enim 
 dixisset adligari diabolum mille annis, et postea solui breui 
 tempore, tum recapitulando quid in istis mille annis agat 
 ecclesia uel agatur in ea: Et uidi, inquit, sedes et sedentes 
 super eas, et iudicium datum est Non hoc

 

 
 
 
 putandum est de ultimo iudicio dici; sed sedes praepositorum et 
 ipsi praepositi intellegendi sunt, per quos nunc ecclesia gubernatur. 
 Iudicium autem datum nullum melius accipiendum 
 uidetur, quam id quod dictum est: Quae ligaueritis in 
 terra, ligata erunt et in caelo; et quae solueritis 
 in terra, soluta erunt et in caelo. Unde apostolus: 
 Quid enim mihi est, inquit, de his, qui foris sunt, 
 iudicare? Nonne de his qui intus sunt uos iudicatis? 
 Et animae, inquit, occisorum propter testimonium 
 Iesu et propter uerbum Dei; subauditur 
 quod postea dicturus est: Regnauerunt cum Iesu mille 
 anuis; animae scilicet martyi-um nondum sibi corporibus 
 suis redditis. Neque enim piorum animae mortuorum separantur 
 ab ecclesia, quae nunc etiam est regnum Christi. 
 Alioquin nec ad altare Dei fieret eorum memoria in communicatione 
 corporis Christi; nec aliquid prodesset ad eius 
 baptismum in periculis currere, ne sine illo finiatur haec 
 uita; nec ad reconciliationem, si forte per paenitentiam malamue 
 conscientiam quisque ab eodem corpore separatus est. 
 Quur enim fiunt ista, nisi quia fideles etiam defuncti membra 
 sunt eius? Quamuis ergo cum suis corporibus nondum, iam 
 tamen eorum animae regnant cum illo, dum isti anni mille 
 decurrunt. Unde in hoc eodem libro et alibi legitur: Beati 
 mortui, qui in Domino moriuntur. Amodo etiam 
 dicit Spiritus, ut requiescant a laboribus suis; 
 nam opera eorum sequuntur eos. Regnat itaque cum

 

 

 
 
 
 Christo nunc primum ecclesia in uiuis et mortuis. Propterea 
 enim, sicut dicit apostolus, mortuus est Christus, 
 ut et uiuorum et mortuorum dominetur. Sed ideo 
 tantummodo martyrum animas commemorauit, quia ipsi praecipue 
 regnant mortui, qui usque ad mortem pro ueritate 
 certarunt. Sed a parte totum etiam ceteros mortuos intellegimus 
 pertinentes ad ecclesiam, quod est regnum Christi. 
 
 Quod uero sequitur: Et si qui non adorauerunt bestiamnecimaginemeius , 
 nequeacceperunt inscriptionem 
 in fronte aut in manu sua, simul de uiuis et 
 mortuis debemus accipere. Quae sit porro ista bestia, quamuis 
 sit diligentius requirendum, non tamen abhorret a fide recta. 
 ut ipsa inpia ciuitas intellegatur et populus infidelium contrarius 
 populo fideli et ciuitati Dei. Imago uero eius simulatio 
 eius mihi uidetur, in eis uidelicet hominibus, qui uelut 
 fidem profitentur et infideliter uiuunt. Fingunt enim se esse 
 quod non sunt, uocanturque non ueraci effigie, sed fallaci 
 imagine Christiani. Ad eandem namque bestiam pertinent non 
 solum aperte inimici nominis Christi et eius gloriosissimae 
 ciuitatis, sed etiam zizania, quae de regno eius, quod est 
 ecclesia, in fine saeculi colligenda sunt. Et qui sunt qui non 
 adorant bestiam nec imaginem eius, nisi qui faciunt quod 
 ait apostolus: Ne sitis iugum ducentes cum infidelibus? 
 Non adorant\' enim est non consentiunt, non subiciuntur; 
 4neque accipiunt inscriptionem>, notam scilicet criminis, in 
 fronte\' propter professionem, (in manu\' propter operationem. 
 Ab his igitur malis alieni, siue adhuc in ista mortali carne 
 uiuentes siue defuncti, regnant cum Christo iam nunc modo 
 quodam huic tempori congruo per totum hoc interuallum, 
 quod numero mille significatur annorum.

 

 
 
 
 Reliqui eorum, inquit, non uixerunt. Hora enim 
 nunc est, cum mortui audiunt uocem filii Dei, et 
 qui audierint uiuent; reliqui ergo eorum non uiuent. 
 Quod uero subdidit: Donec finiantur mille anni, intellegendum 
 est, quod eo tempore non uixerunt, quo uiuere debuerunt, 
 ad uitam scilicet de morte transeundo. Et ideo cum dies 
 uenerit, quo fiat et corporum resurrectio, non ad uitam de monumentis 
 procedent, sed ad iudicium; ad damnationem scilicet, 
 quae secunda mors dicitur. Donec finiantur enim mille anni, quicumque 
 non uixerit, id est, toto isto tempore, quo agitur prima 
 resurrectio, non audierit uocem filii Dei et ad uitam de morte 
 transierit, profecto in secunda resurrectione, quae carnis est, 
 in mortem secundam cum ipsa carne transibit. Sequitur enim 
 et dicit: Haec resurrectio prima est. Beatus et sanctus 
 qui habet in hac prima resurrectione partem, 
 id est particeps eius est. Ipse est autem particeps eius, qui 
 non solum a morte, quae in peccatis est, reuiuescit, uerum 
 etiam in eo, quod l\'euixerit, permanebit. Iu istis, inquit, 
 secunda mors non habet potestatem. Habet ergo in 
 reliquis, de quibus superius ait: Reliqui eorum non uixerunt, 
 donec finiantur mille anni; quoniam toto isto 
 temporis interuallo, quod mille annos uocat, quantumcumque 
 in eo quisque eorum uixit in corpore, non reuixit a morte, 
 in qua eum tenebat inpietas, ut sic reuiuescendo primae 
 resurrectionis particeps fieret adque in eo potestatem secunda 
 mors non haberet.

CAPUT X. 
 Quid respondendum sit eis, qui putant resurrectionem 
 ad sola corpora, non etiam ad animas 
 pertinere. 
 
 Sunt qui putant resurrectionem dici non posse nisi corporum 
 ideoque istam quoque primam in corporibus futuram 
 esse contendunt. Quorum enim est, inquiunt, cadere, eorum 
 est resurgere. Cadunt autem corpora moriendo; nam et a 
 cadendo cadauera nuncupantur. Non ergo animarum, inquiunt, 
 resurrectio potest esse, sed corporum. Sed quid contra apostolum 
 dicunt, qui eam resurrectionem appellat? Nam secundum 
 interiorem, non secundum exteriorem hominem utique 
 rosurrexerant , quibus ait: Si resurrexistis cum Christo. 
 quae sursum sunt sapite. Quem sensum uerbis aliis 
 alibi posuit dicens: Ut, quem ad modum Christus 
 resurrexit a mortuis per gloriam Patris, sic et nos 
 in nouitate uitae ambulemus. Hinc est et illud: Surge 
 qui dormis et exsurge a mortuis, et inluminabit te 
 Christus. Quod autem dicunt non posse resurgere, nisi qui 
 cadunt, et ideo putant resurrectionem ad corpora, non ad 
 animas pertinere, quia corporum est cadere: quur non audiunt: 
 Non recedatis ab illo, ne cadatis, et: Suo Domino 
 stat aut cadit; et: Qui se putat stare, caueat ne 
 cadat? Puto enim quod in anima, non in corpore casus iste 
 cauendus est. Si igitur cadentium est resurrectio, cadunt 
 autem et animae: profecto et animas resurgere confitendum 
 est. Quod autem, cum dixisset: In istis secunda mors 
 non habet potestatem, adiunxit adque ait: Sed erunt

 

 
 
 
 sacerdotes Dei et Christi et regnabunt cum eo 
 mille annis: non utique de solis episcopis et presbyteris 
 dictum est, qui proprie iam uocantur in ecclesia sacerdotes; 
 sed sicut omnes christos dicimus propter mysticum chrisma, 
 sic omnes sacerdotes, quoniam membra sunt unius sacerdotis; 
 de quibus apostolus Petrus: Plebs, inquit, sancta, regale 
 sacerdotium. Sane, licet breuiter adque transeunter, insinuauit 
 esse Deum Christum dicendo: Sacerdotes Dei et 
 Christi, hoc est Patris et Filii; quamuis propter formam 
 serui sicut hominis filius, ita etiam sacerdos Christus effectus 
 sit in aeternum secundum ordinem Melchisedech. De qua re 
 in hoc opere non semel diximus.

CAPUT XI. De Gog et Magog, quos ad persequendam eccle - siam Dei solutus prope finem saeculi diabolus incitabit. 
 Et cum finiti fuerint, inquit, mille anni, soluetur 
 satanas de custodia sua, et exibit ad seducendas 
 nationes, quae sunt in quattuor angulis terrae, 
 Gog et Magog, et trahet eos in bellum, quorum 
 numerus est ut harena maris. Ad hoc ergo tunc seducet, 
 ut in hoc bellum trahat. Nam et antea modis quibus 
 poterat per mala multa et uaria seducebat. Exibit autem 
 dictum est <in apertam persecutionem de latebris erumpet 
 odiorum.\' Haec enim erit nouissima persecutio, nouissimo 
 inminente iudicio, quam sancta ecclesia toto terrarum orbe 
 patietur, uniuersa scilicet ciuitas Christi ab uniuersa diaboli 
 ciuitate, quantacumque erit utraque super terram. Gentes

 

 
 
 
 quippe istae, quas appellat Gog et Magog, non sic sunt 
 accipiendae, tamquam sint aliqui in aliqua parte terrarum 
 barbari constituti, siue quos quidam suspicantur Getas et 
 Massagetas propter litteras horum nominum primas, siue 
 aliquos alios alienigenas et a Romano iure seiunctos. Toto 
 namque orbe terrarum significati sunt isti esse, cum dictum 
 est nationes quae sunt in quattuor angulis terrae, 
 easque subiecit esse Gog et Magog. Quorum interpretationem 
 nominum esse comperimus Gog tectum, Magog de tecto; 
 tamquam domus et ipse qui procedit de domo. Gentes ergo 
 sunt, in quibus diabolum uelut in abysso superius intellegebamus 
 inclusum, et ipse de illis quodam modo sese efferens 
 et procedens; ut illae sint tectum, ipse de tecto. Si autem 
 utrumque referamus ad gentes, non unum horum ad illas, 
 alterum ad diabolum: et tectum ipsae sunt, quia in eis nunc 
 includitur et quodam modo tegitur inimicus antiquus; et de 
 tecto ipsae erunt, quando in apertum odium de operto erupturae 
 sunt. Quod uero ait: Et adscenderunt supra terrae 
 latitudinem et cinxerunt castra sanctorum et 
 dilectam ciuitatem: non utique ad unum locum uenisse 
 uel uenturi esse significati sunt, quasi uno aliquo loco futura 
 sint castra sanctorum et dilecta ciuitas, cum haec non sit 
 nisi Christi ecclesia toto terrarum orbe diffusa; ac per hoc 
 ubicumque tunc erit, quae in omnibus gentibus erit, quod 
 significatum est nomine latitudinis terrae, ibi erunt castra 
 sanctorum, ibi erit dilecta Deo ciuitas eius, ibi ab omnibus 
 inimicis suis, quia et ipsi in omnibus cum illa gentibus erunt. 
 persecutionis illius inmanitate cingetur, hoc est, in angustias 
 tribulationis artabitur urgebitur concludetur; nec militiam 
 suam deseret, quae uocabulo est appellata castrorum.

CAPUT XII. 
 An ad ultimum supplicium pertineat inpiorum, 
 quod descendisse ignis de caelo et eosdem comedisse 
 memoratur. 
 
 Quod uero ait: Et descendit ignis de caelo et comedit 
 eos: non extremum putandum est id esse supplicium, 
 quod erit, cum dicetur: Discedite a me, maledicti, in 
 ignem aeternum. Tunc quippe in ignem mittentur ipsi, 
 non ignis de caelo ueniet in ipsos. Hic autem bene intellegitur 
 ignis de caelo de ipsa firmitate sanctorum, qua non cessuri 
 sunt saeuientibus, ut eorum faciant uoluntatem. Firmamentum 
 est enim caelum, cuius firmitate illi cruciabuntur ardentissimo 
 zelo, quoniam non poterunt adtrahere in partes Antichristi 
 sanctos Christi. Et ipse erit ignis, qui comedet eos, et hoc 
 a Deo, quia Dei munere insuperabiles fiunt sancti, unde 
 excruciantur inimici. Sicut enim in bono positum est: Zelus 
 domus tuae comedit me: ita e contrario: Zelus 
 occupauit plebem ineruditam, et nunc ignis contrarios 
 comedet. Et nunc utique, excepto scilicet ultimi 
 illius igne iudicii. Aut si eam plagam, qua percutiendi sunt 
 ecclesiae persecutores ueniente iam Christo, quos uiuentes 
 inueniet super terram, quando interficiet Antichnstum spiritu 
 oris sui, ignem appellauit descendentem de caelo eosque comedentem: 
 neque hoc ultimum supplicium erit inpiorum, sed 
 illud quod facta corporum resurrectione passuri sunt.

CAPUT XIII. 
 An tempus persecutionis Antichristi mille annis 
 adnumerandum sit. 
 
 Haec persecutio nouissima, quae futura est ab Antichristo 
 (sicut iam diximus, quia et in hoc libro superius et aput 
 Danielem prophetam positum est), tribus annis et sex mensibus 
 erit. Quod tempus, quamuis exiguum, utrum ad mille annos 
 pertineat, quibus et diabolum ligatum dicit et sanctos regnare 
 cum Christo, an eisdem annis hoc paruum spatium superaddatur 
 adque extra sit, merito ambigitur; quia, si dixerimus 
 ad eosdem annos hoc pertinere, non tanto tempore, sed prolixiore 
 cum Christo regnum sanctorum reperietur extendi quam 
 diabolus adligari. Profecto enim sancti cum suo rege etiam 
 in ipsa praecipue persecutione regnabunt mala tanta uincentes, 
 quando iam diabolus non erit adligatus, ut eos persequi 
 omnibus uiribus possit. Quo modo ergo ista scriptura eisdem 
 mille annis utrumque determinat, diaboli scilicet adligationem 
 regnumque sanctorum, cum trium annorum et sex mensum 
 interuallo prius desinat adligatio diaboli quam regnum sanctorum 
 in his annis mille cum Christo? Si autem dixerimus 
 paruum persecutionis huius hoc spatium non conputandum 
 in mille annis, sed eis inpletis potius adiciendum, ut proprie 
 possit intellegi, quod, cum dixisset: Sacerdotes Dei et 
 Christi regnabunt cum eo mille annis, adiecit: Et 
 cum finiti fuerint mille anni, soluetur satanas de 
 custodia sua; isto enim modo et regnum sanctorum et 
 uinculum diaboli simul cessatura esse significat, ut deinde 
 persecutionis illius tempus nec ad sanctorum regnum nec ad 
 custodiam satanae, quorum utrumque in mille annis est,

 

 
 
 
 pertinere, sed superadditum et extra conputandum esse credatur: 
 cogemur fateri sanctos in illa persecutione regnaturos non 
 esse cum Christo; sed quis audeat tunc cum illo non regnatura 
 sua membra, quando ei maxime adque fortissime cohaerebunt, 
 et quo tempore, quanto erit acrior inpetus belli, tanto 
 maior gloria non cedendi, tanto densior corona martyrii? Aut 
 si propter tribulationes, quas passuri sunt, non dicendi sunt 
 regnaturi: consequens erit, ut etiam superioribus diebus in 
 eisdem mille annis, quicumque tribulabantur sanctorum, eo 
 ipso tempore tribulationis suae cum Christo non regnasse 
 dicantur; ac per hoc et illi, quorum animas auctor libri 
 huius uidisse se scribit occisorum propter testimonium Iesu 
 et propter uerbum Dei, non regnabant cum Christo, quando 
 patiebantur persecutionem, et ipsi regnum Christi non erant, 
 quos Christus excellentius possidebat. Absurdissimum id quidem 
 et omni modo auersandum. Sed certe animae uictrices 
 gloriosissimorum martyrum omnibus doloribus ac laboribus 
 superatis adque finitis, postea quam mortalia membra posuerunt, 
 cum Christo utique regnauerunt et regnant, donec finiantur 
 mille anni, ut postea receptis etiam corporibus iam inmortalibus 
 regnent. Proinde tribus illis annis adque dimidio 
 animae occisorum pro eius martyrio, et quae antea de corporibus 
 exierunt, et quae ipsa nouissima persecutione sunt 
 exiturae, regnabunt cum illo, donec finiatur mortale saeculum 
 et ad illud regnum, ubi mors non erit, transeatur. Quocirca 
 cum Christo regnantium sanctorum plures anni erunt quam 
 uinculi diaboli adque custodiae, quia illi cum suo rege Dei 
 filio iam diabolo non ligato etiam per tres illos annos ac 
 semissem regnabunt. Remanet igitur, ut, cum audimus:

 

 
 
 
 Sacerdotes Dei et Christi regnabunt cum eo mille annis. 
 et cum finiti fuerint mille anni, soluetur satanas 
 de custodia sua, aut non regni huius sanctorum intellegamus 
 annos mille finiri, sed uinculi diaboli adque custodiae, 
 ut annos mille, id est annos omnes suos, quaeque pars habeat 
 diuersis ac propriis prolixitatibus finiendos, ampliore sanctorum 
 regno, breuiore diaboli uinculo; aut certe, quoniam trium 
 annorum et sex mensum breuissimum spatium est, conputari 
 noluisse credatur, siue quod minus satanae uinculum, siue 
 quod amplius uidetur regnum habere sanctorum, sicut de 
 quadringentis annis in sexto decimo huius operis uolumine 
 disputaui; quoniam plus aliquid erant, et tamen quadringenti 
 sunt nuncupati; et talia saepe reperiuntur in litteris sacris. 
 si quis aduertat.

CAPUT XIIII. 
 De damnatione diaboli cum suis et per recapitulationem 
 de resurrectione corporea omnium mortuorum 
 et de iudicio ultimae retributionis. 
 
 Post hanc autem commemorationem nouissimae persecutionis 
 breuiter conplectitur totum, quod ultimo iam iudicio 
 diabolus et cum suo principe ciuitas inimica passura est. Dicit 
 enim: Et diabolus, qui seducebat eos, missus est 
 in stagnum ignis et sulphuris, quo et bestia et 
 pseudopropheta; et cruciabuntur die ac nocte in 
 saecula saeculorum. Bestiam bene intellegi ipsam inpiam 
 ciuitatem supra diximus. Pseudopropheta uero eius aut Antichristus 
 est aut imago illa, id est figmentum, de quo ibi 
 locati sumus. Post haec ipsum nouissimum iudicium, quod

 

 
 
 
 erit in secunda resurrectione mortuorum, quae corporum est, 
 recapitulando narrans quo modo sibi fuerit reuelatum: Et 
 uidi. inquit, thronum magnum et candidum et sedentem 
 super eum, cuius a facie fugit caelum et terra, 
 et locus eorum inuentus non est. Non ait: lVidi thronum 
 magnum et candidum et sedentem super eum, et ab 
 eius facie fugit caelum et terra\', quoniam non tunc factum 
 est, id est, antequam esset de uiuis et mortuis iudicatum; 
 sed eum se uidisse dixit in throno sedentem, a cuius facie 
 fugit caelum et terra, sed postea. Peracto quippe iudicio, 
 tunc esse desinet hoc caelum et haec terra, quando incipiet 
 esse caelum nouum et terra noua. Mutatione namque rerum, 
 non omni modo interitu transibit hic mundus. Unde et apostolus 
 dicit: Praeterit enim figura huius mundi, uolo 
 uos sine sollicitudine esse. Figura ergo praeterit, non 
 natura. Cum ergo se Iohannes uidisse dixisset sedentem super 
 thronum, cuius a facie, quod postea futurum est, fugit caelum 
 et terra: Et uidi, inquit, mortuos magnos et pusillos, 
 et aperti sunt libri; et alius liber apertus est, qui 
 est uitae uniuscuiusque; et iudicati sunt mortui 
 ex ipsis scripturis librorum secundum facta sua. 
 Libros dixit esse apertos et librum; sed librum cuius modi 
 non tacuit: Qui est, inquit, uitae uniuscuiusque. Ergo 
 illi libri, quos priore loco posuit, intellegendi sunt sancti, 
 et ueteres et noui, ut in illis ostenderetur, quae Deus fieri 
 sua mandata iussisset; in illo autem, qui est uitae uniuscuiusque, 
 quid horum quisque non fecisset sine fecisset. Qui liber 
 si carnaliter cogitetur, quis eius magnitudinem aut longitudinem 
 ualeat aestimare? Aut quanto tempore legi poterit 
 liber, in quo scriptae sunt uniuersae uitae uniuersorum ? An 
 tantus angelorum numerus aderit, quantus hominum erit, et

 

 
 
 
 uitam suam quisque ab angelo sibi adhibito audiet recitari? 
 Non ergo unus liber erit omnium, sed singuli singulorum. 
 Scriptura uero ista unum uolens intellegi: Et alius, inquit, 
 liber apertus est. Quaedam igitur uis est intellegenda 
 diuina, qua fiet, ut cuique opera sua, uel bona uel mala, 
 cuncta in memoriam reuocentur et mentis intuitu mira celeritate 
 cernantur, ut accuset uel excuset scientia conscientiam 
 adque ita simul et omnes et singuli iudicentur. Quae nimirum 
 uis diuina libri nomen accepit. In ea quippe quodam 
 modo legitur, quidquid ea faciente recolitur. Ut autem ostendat, 
 qui mortui iudicandi sint, pusilli et magni, recapitulando 
 dicit tamquam ad id rediens, quod praeterierat potiusue distulerat: 
 Et exhibuit mortuos mare, qui in eo erant, 
 et mors et infernus reddiderunt mortuos, quos in 
 se habebant. Hoc procul dubio prius factum est, quam essent mortui iudicati; et tamen illud prius dictum est. Hoc 
 est ergo quod dixi, recapitulando eum ad id redisse quod 
 intermiserat. Nunc autem ordinem tenuit, adque ut explicaretur 
 ipse ordo, commodius etiam de iudicatis mortuis, quod 
 iam dixerat, suo repetiuit loco. Cum enim dixisset: Et ex 
 hibuit mortuos mare, qui in eo erant, et mors et 
 infernus reddiderunt mortuos, quos in se habebant: 
 mox addidit quod paulo ante posuerat: Et iudicati 
 sunt singuli secundum facta sua. Hoc est enim quod 
 supra dixerat: Et iudicati sunt mortui secundum 
 facta sua.

CAPUT XV. 
 Qui sint mortui, quos ad iudicium exhibuit mare, 
 uel quos mors et inferi reddiderunt. 
 
 Sed qui sunt mortui, quos exhibuit mare, qui in eo erant? 
 Neque enim qui in mari moriuntur, non sunt in inferno, aut 
 corpora eorum seruantur in mari, aut, quod est absurdius, 
 mare habebat bonos mortuos et infernus malos. Quis hoc 
 putauerit? Sed profecto conuenienter quidam hoc loco mare 
 pro isto saeculo positum accipiunt. Cum ergo et quos hic 
 inueniet Christus in corpore constitutos simul significaret 
 cum eis, qui resurrecturi sunt, iudicandos, etiam ipsos mortuos 
 appellauit, et bonos, quibus dicitur: Mortui enim 
 estis, et uita uestra abscondita est cum Christo 
 in Deo, et malos, de quibus dicitur: Sine mortuos sepelire 
 mortuos suos. Possunt mortui etiam propter hoc dici, 
 quod mortalia gerunt corpora; unde apostolus: Corpus quidem, 
 inquit, mortuum est propter peccatum; spiritus 
 autem uita est propter iustitiam, utrumque in 
 homine uiuente adque in hoc corpore constituto esse demonstrans, 
 et corpus mortuum et spiritum uitam. Nec tamen 
 dixit corpus mortale, sed mortuum, quamuis eadem paulo 
 post etiam mortalia corpora, sicut usitatius uocantur, appellet. 
 Hos ergo mortuos exhibuit mare, qui in eo erant, id est, 
 exhibuit homines hoc saeculum, quicumque in eo erant, quia 
 nondum obierant. Et mors et infernus, inquit, reddiderunt 
 mortuos, quos in se habebant. Mare exhibuit, 
 quia, sicut inuenti sunt, adfuerunt; mors uero et infernus 
 reddiderunt, quoniam uitae, de qua iam exierant, reuocarunt. 
 Nec frustra fortasse non satis fuit ut diceret mors aut 
 infernus, sed utrumque dictum est: mors propter bonos, 
 qui tantummodo mortem perpeti potuerunt, non et infernum;

 

 
 
 
 infernus autem propter malos, qui etiam poenas aput inferos 
 pendunt. Si enim non absurde credi uidetur antiquos etiam 
 sanctos, qui uenturi Christi tenuerunt fidem, locis quidem a 
 tormentis inpiorum remotissimis, sed aput inferos fuisse, 
 donec eos inde Christi sanguis et ad ea loca descensus erueret, 
 profecto deinceps boni fideles effuso illo pretio iam 
 redemti prorsus inferos nesciunt, donec etiam receptis corporibus 
 bona recipiant, quae merentur. Cum autem dixisset: 
 Et iudicati sunt singuli secundum facta sua, breuiter 
 subiecit, quem ad modum fuerint iudicati: Et mors 
 et infernus, inquit, missi sunt in stagnum ignis, his 
 nominibus significans diabolum, quoniam mortis est auctor 
 infemarumqute poenarum, uniuersamque simul daemonum societatem. 
 Hoc est enim quod supra euidentius praeoccupando 
 iam dixerat: Et diabolus, qui seducebat eos, missus 
 est in stagnum ignis et sulphuris. Quod uero ibi 
 obscurius adiunxerat dicens: Quo et bestia etpseudopropheta , 
 hic apertius: Et qui non sunt, inquit, inuenti 
 in libro uitae scripti, missi sunt in stagnum ignis. 
 Non Deum liber iste commemorat, ne obliuione fallatur; sed 
 praedestinationem significat eorum, quibus aeterna dabitur 
 uita. Neque enim nescit eos Deus et in hoc libro legit, ut 
 sciat; sed potius ipsa eius praescientia de illis, quae falli 
 non potest, liber est uitae, in quo sunt scripti, id est ante 
 praecogniti.

CAPUT XVI. 
 De caelo nouo et terra noua. 
 
 Finito autem iudicio, quo praenuntiauit iudicandos malos, 
 restat ut etiam de bonis dicat. Iam enim explicauit quod

 

 
 
 
 breuiter a Domino dictum est: Sic ibuntaisti in supplicium 
 aeternum; sequitur ut explicet, quod etiam ibi conectitur: 
 Iusti autem in uitam aeternam. Et uidi, 
 inquit, caelum nouum et terram nouam. Nam primum 
 caelum et terra recesserunt, et mare iam 
 non est. Isto fiet ordine, quod superius praeoccupando iam 
 dixit, uidisse se super thronum sedentem, cuius a facie fugit 
 caelum et terra. Iudicatis quippe his, qui scripti non sunt in 
 libro uitae, et in aeternum ignem missis (qui ignis cuius 
 modi et in qua mundi uel rerum parte futurus sit, hominem 
 scire arbitror neminem, nisi forte cui Spiritus diuinus ostendit), 
 tunc figura huius mundi mundanorum ignium conflagratione 
 praeteribit, sicut factum est mundanarum aquarum inundatione 
 diluuium. Illa itaque, ut dixi, conflagratione mundana 
 elementorum corruptibilium qualitates, quae corporibus nostris 
 corruptibilibus congruebant, ardendo penitus interibunt. adque 
 ipsa substantia eas qualitates habebit, quae corporibus inmortalibus 
 mirabili mutatione conueniant; ut scilicet mundus in 
 melius innouatus apte adcommodetur hominibus etiam carne 
 in melius innouatis. Quod autem ait: Et mare iam non 
 e 81: utrum maximo illo ardore siccetur an et ipsum uertatur 
 in melius, non facile dixerim. Caelum quippe nonum et terram 
 nonam futuram legimus, de mari autem nouo aliquid 
 me uspiam legisse non recolo; nisi quod in hoc eodem libro 
 reperitur: Tamquam mare uitreum simile crystallo. 
 
 
 Sed tunc non de isto fine saeculi loquebatur, nec proprie 
 dixisse uidetur mare, sed tamquam mare. Quamuis et nunc, 
 sicut amat prophetica locutio propriis uerbis translata miscere 
 ac sic quodam modo uelare quod dicitur, potuit de illo mari

 

 

 

 
 
 
 dicere: Et mare iam non est, de quo supra dixerat: Et 
 exhibuit mortuos mare, qui in eo erant. Iam enim 
 tunc non erit hoc saeculum uita mortalium turbulentum et 
 procellosum, quod maris nomine figurauit.

CAPUT XVII. 
 De ecclesiae glorificatione sine fine post finem. 
 
 Et ciuitatem, inquit, magnam Hierusalem nouam 
 uidi descendentem de caelo a Deo, aptatam, quasi 
 nouam nuptam ornatam marito suo. Et audiui uocem 
 magnam de throno dicentem: Ecce tabernaculum 
 Dei cum hominibus, et habitabit cum eis. 
 et erunt ipsi populus eius, et ipse Deus erit cum 
 eis. Et absterget omnem lacrimam ab oculis eorum: 
 et mors iam non erit neque luctus neque clamor. 
 sed nec dolor ullus, quia priora abierunt. Et dixit 
 sedens in throno: Ecce noua facio omnia. De caelo 
 descendere ista ciuitas dicitur, quoniam caelestis est gratia. 
 qua Deus eam fecit. Propter quod ei dicit etiam per Esaiam: 
 Ego sum Dominus faciens te. Et de caelo quidem ab 
 initio sui descendit, ex quo per huius saeculi tempus gratia 
 Dei desuper ueniente per lauacrum regenerationis in Spiritu 
 sancto misso de caelo subinde ciues eius adcrescunt. Sed per 
 iudicium Dei, quod erit nouissimum per eius filium Iesum 
 Christum, tanta eius et tam noua de Dei munere claritas 
 apparebit, ut nulla remaneant uestigia uetustatis; quando 
 quidem et corpora ad incorruptionem adque inmortalitatem 
 nouam ex uetere corruptione ac mortalitate transibunt. Nam 
 hoc de isto tempore accipere, quo regnat cum rege suo mille

 

 
 
 
 annis, inpudentiae nimiae mihi uidetur, cum apertissime dicat: 
 Absterget omnem lacrimam ab oculis eorum; et 
 mors iam non erit neque luctus neque clamor, sed 
 nec dolor ullus. Quis uero tam sit absurdus et obstinatissima 
 contentione uesanus, qui audeat adfirmare in huius 
 mortalitatis aerumnis, non dico populum sanctum, sed unumquemque 
 sanctorum, qui hanc uel ducat uel ducturus sit uel 
 duxerit uitam, nullas habentem lacrimas et dolores; cum 
 potius quanto est quisque sanctior et desiderii sancti plenior, 
 tanto sit eius in orando fletus uberior? An non est uox 
 ciuitatis supernae Hierusalem: Factae sunt mihi lacrimae 
 meae panis die ac nocte, et: Lauabo per 
 singulas noctes lectum meum, in lacrimis meis 
 stratum meum rigabo, et: Gemitus meus non est 
 absconditus a te, et: Dolor meus renouatus est? 
 
 
 Aut uero non eius filii sunt, qui ingemescunt grauati, in quo 
 nolunt spoliari, sed superuestiri, ut absorbeatur mortale a 
 uita? Nonne ipsi sunt, qui primitias habentes Spiritus in 
 semet ipsis ingemescunt, adoptionem exspectantes, redemtionem 
 corporis sui? An ipse apostolus Paulus non erat supernus 
 Hierosolymitanus. uel non multo magis hoc erat, quando 
 pro Israelitis carnalibus fratribus suis tristitia illi erat magna 
 et continuus dolor cordi eius? Quando autem mors non erit 
 in ista ciuitate, nisi quando dicetur: Ubi est, mors, contentio 
 tua? Ubi est, mors, aculeus tuus? Aculeus 
 autem mortis est peccatum. Quod tunc utique non erit,

 

 

 
 
 
 quando dicetur: Ubi est? Nunc uero non quilibet infimus 
 ciuis illius ciuitatis, sed idem iste Iohannes in epistula sua 
 clamat: Si dixerimus, quia peccatum non habemus, 
 nos ipsos seducimus, et ueritas in nobis non est. 
 Et in hoc quidem libro, cuius nomen est apocalypsis, obscure 
 multa dicuntur, ut mentem legentis exerceant, et pauca in 
 eo sunt, ex quorum manifestatione indagentur cetera cum 
 labore; maxime quia sic eadem multis modis repetit, ut alia 
 adque alia dicere uideatur, cum aliter adque aliter haec ipsa 
 dicere uestigetur. Verum in his uerbis, ubi ait: Absterget 
 omnem lacrimam ab oculis eorum, et mors iam 
 non erit neque luctus neque clamor, sed nec dolor 
 ullus, tanta luce dicta sunt de saeculo futuro et de inmortalitate 
 adque aeternitate sanctorum (tunc enim solum adque 
 ibi solum ista non erunt), ut nulla debeamus in litteris sacris 
 quaerere uel legere manifesta, si haec putauerimus obscura.

CAPUT XVIII. 
 Quid apostolus Petrus de nouissimo Dei iudicio 
 praedicarit. 
 
 Nunc iam uideamus, quid etiam apostolus Petrus de hoc 
 iudicio scripserit: Venient, inquit, in nouissimo dierum 
 inlusione inludentes, secundum proprias concupiscentias 
 suas euntes et dicentes: Ubi est promissum 
 praesentiae ipsius? Ex quo enim patres dormierunt, 
 sic omnia perseuerant ab initio creaturae. Latet enim 
 illos hoc uolentes, quia caeli erant olim et terra de 
 aqua, et per aquam constituta Dei uerbo, per quae. 
 qui tunc erat mundus, aqua inundatus deperiit. Qui

 

 
 
 
 autem nunc sunt caeli et terra, eodem uerbo repositi 
 sunt, igni reseruandi in diem iudicii et perditionis 
 hominum inpiorum. Hoc unum uero non lateat uos, 
 carissimi, quia unus dies aput Dominum sicut mille 
 anni et mille anni sicut dies unus. Non tardat Dominus 
 promissum, sicut quidam tarditatem existimant; 
 sed patienter fert propter uos, nolens aliquem perire, 
 sed omnes in paenitentiam conuerti. Veniet autem 
 dies Domini ut fur, in quo caeli magno inpetu transcurrent , 
 elementa autem ardentia resoluentur et 
 terra et quae in ipsa sunt opera exurentur. His ergo 
 omnibus pereuntibus quales oportet esse uos in 
 sanctis conuersationibus exspectantes et properantes 
 ad praesentiam diei Domini, per quam caeli ardentes 
 soluentur et elementa ignis ardore decoquentur? 
 
 
 Nouos uero caelos et terram nouam secundum promissa 
 ipsius exspectamus, in quibus iustitia inhabitat. 
 Nihil hic dixit de resurrectione mortuorum, sed sane de perditione 
 mundi huius satis. Ubi etiam commemorans factum 
 ante diluuium uidetur admonuisse quodam modo, quatenus 
 in fine huius saeculi mundum istum periturum esse credamus. 
 Nam et illo tempore perisse dixit, qui tunc erat, mundum; 
 nec solum orbem terrae, uerum etiam caelos, quos utique 
 istos aenos intellegimus, quorum locum ac spatium tunc 
 aqua crescendo superauerat. Ergo totus aut paene totus aer 
 iste uentosus (quod caelum uel potius caelos uocat, sed 
 utique istos imos, non illos supremos, ubi sol et luna et 
 sidera constituta sunt) conuersus fuerat in umidam qualitatem 
 adque hoc modo cum terra perierat, cuius terrae utique prior

 
 
 
 facies fuerat deleta diluuio. Qui autem nunc sunt, inquit, 
 caeli et terra, eodem uerbo repositi sunt, igni 
 reseruandi in diem iudicii et perditionis hominum 
 inpiorum. Proinde qui caeli et quae terra, id est, qui mundus 
 pro eo mundo, qui diluuio periit, ex eadem aqua repositus 
 est, ipse igni nouissimo reseruatur in diem iudicii et 
 perditionis hominum inpiorum. Nam et hominum propter 
 magnam quandam commutationem non dubitat dicere perditionem 
 futuram, cum tamen eorum quamuis in aeternis poenis 
 sit mansura natura. Quaerat forsitan aliquis, si post 
 factum iudicium iste mundus ardebit, antequam pro illo 
 caelum nouum et terra noua reponatur, eo ipso tempore conflagrationis 
 eius ubi erunt sancti, cum eos habentes corpora 
 in aliquo corporali loco esse necesse sit. Possumus respondere 
 futuros eos esse in superioribus partibus, quo ita non 
 adscendet flamma illius incendii, quem ad modum nec unda 
 diluuii. Talia quippe illis inerunt corpora, ut illic sint, ubi 
 esse uoluerint. Sed nec ignem conflagrationis illius pertimescent 
 inmortales adque incorruptibiles facti, si uirorum trium 
 corruptibilia corpora adque mortalia in camino ardenti inlaesa 
 uiuere potuerunt.

CAPUT XVIIII. 
 Quid apostolus Paulus Thessalonicensibus scripserit 
 de manifestatione Antichristi, cuius tempus 
 dies Domini subsequetur. 
 
 
 Multas euangelicas apostolicasque sententias de diuino isto 
 iudicio nouissimo uideo mihi esse praetereundas, ne hoc 
 uolumen in nimiam longitudinem prouoluatur; sed nullo 
 modo est praetereundus apostolus Paulus, qui scribens ad

 

 
 
 
 
 Thessalonicenses: Rogamus, inquit, uos, fratres, per 
 aduentum Domini nostri Iesu Christi et nostrae 
 congregationis in ipsum, ut non cito moueamini 
 mente neque terreamini neque per spiritum neque 
 per uerbum neque per epistulam tamquam per 
 nos, quasi instet dies Domini, ne quis uos seducat 
 ullo modo; quoniam nisi uenerit refuga primum 
 et reuelatus fuerit homo peccati, filius interitus, 
 qui aduersatur et superextollitur supra omne, 
 quod dicitur Deus aut quod colitur, ita ut in templo 
 dei sedeat, ostentans se tamquam sit Deus. 
 Non retinetis in memoria, quod adhuc cum essem 
 aput uos haec dicebantur uobis? et nunc quid. 
 detineat scitis, ut reueletur in suo tempore. Iam 
 enim mysterium iniquitatis operatur. Tantum qui 
 modo tenet teneat, donec de medio fiat; et tunc 
 reuelabitur iniquus, quem Dominus Iesus interficiet 
 spiritu oris sui, et euacuabit inluminatione 
 praesentiae suae eum, cuius est praesentia secundum 
 operationem satanae, in omni uirtute et 
 signis et prodigiis mendacii et in omni seductione 
 iniquitatis his, qui pereunt, pro eo quod dilectionem 
 ueritatis non receperunt, ut salui fierent. Et 
 ideo mittet illis Deus operationem erroris, ut 
 credant mendacio et iudicentur omnes, qui non 
 crediderunt ueritati, sed consenserunt iniquitati. 
 
 Nulli dubium est eum de Antichristo ista dixisse, diemque 
 iudicii (hunc enim appellat diem Domini) non esse

 

 
 
 
 uenturum, nisi ille prior uenerit, quem refugam uocat, utique a 
 Domino Deo. Quod si de omnibus inpiis merito dici potest, 
 quanto magis de isto! Sed in quo templo Dei sit sessurus, 
 incertum est; utrum in illa ruina templi, quod a Salomone 
 rege constructum est, an uero in ecclesia. Non enim templum 
 alicuius idoli aut daemonis templum Dei apostolus 
 diceret. Unde nonnulli non ipsum principem, sed uniuersum 
 quodam modo corpus eius, id est ad eum pertinentem hominum 
 . multitudinem, simul cum ipso suo principe hoc loco 
 intellegi Antichristum uolunt; rectiusque putant etiam Latine 
 dici, sicut in Graeco est, non in templo Dei, sed in 
 templum Dei sedeat, tamquam ipse sit templum Dei, 
 quod est ecclesia; sicut dicimus; \'Sedet in amicum\', id est 
 uelut amicus, uel si quid aliud isto locutionis genere dici 
 solet. Quod autem ait: Et nunc quid detineat scitis, 
 id est, quid sit in mora, quae causa sit dilationis eius, ut 
 reueletur in suo tempore, scitis: quoniam scire illos 
 dixit, aperte hoc dicere noluit. Et ideo nos, qui nescimus 
 quod illi sciebant, peruenire cum labore ad id, quod sensit 
 apostolus, cupimus nec ualemus; praesertim quia et illa, quae 
 addidit, hunc sensum faciunt obscuriorem. Nam quid est: 
 Iam enim mysterium iniquitatis operatur. Tantum 
 qui modo tenet teneat, donec de medio fiat; et 
 tunc reuelabitur iniquus? Ego prorsus quid dixerit 
 me fateor ignorare. Suspiciones tamen hominum, quas uel 
 audire uel legere potui, non tacebo. 
 
 Quidam putant hoc de imperio dictum fuisse Romano. et 
 propterea Paulum apostolum non id aperte scribere uoluisse. 
 ne calumniam uidelicet incurreret, quod Romano imperio male 
 optauerit, cum speraretur aeternum; ut hoc quod dixit: Iam 
 enim mysterium iniquitatis operatur, Neronem

 
 
 uoluerit intellegi, cuius iam facta uelut Antichristi uidebantur. 
 Unde nonnulli ipsum resurrecturum et futurum Antichristum 
 suspicantur; alii uero nec occisum putant, sed subtractum 
 potius, ut putaretur occisus, et uiuum occultari in uigore 
 ipsius aetatis, in qua fuit, cum crederetur exstinctus, donec 
 suo tempore reueletur et restituatur in regnum. Sed multum 
 mihi mira est haec opinantium tanta praesumtio. Illud tamen, 
 quod ait apostolus: Tantum qui modo tenet teneat, 
 donec de medio fiat, non absurde de ipso Romano imperio 
 creditur dictum, tamquam dictum sit: \'Tantum qui modo 
 imperat imperet, donec de medio fiat\', id est de medio tollatur. 
 Et tunc reuelabitur iniquus, quem significari 
 Antichristum nullus ambigit. Alii uero et quod ait: Quid 
 detineat scitis et mysterium operari iniquitatis 
 non putant dictum nisi de malis et fictis, qui sunt in ecclesia, 
 donec perueniant ad tantum numerum, qui Antichristo 
 magnum populum faciat; et hoc esse mysterium iniquitatis, 
 quia uidetur occultum; hortari autem apostolum fideles, ut 
 in fide quam tenent tenaciter perseuerent, dicendo: Tantum 
 qui modo tenet teneat, donec de medio fiat, hoc. 
 est, donec exeat de medio ecclesiae mysterium iniquitatis, 
 quod nunc occultum est. Ad ipsum enim mysterium pertinere 
 arbitrantur, quod ait in epistula sua Iohannes euangelista: 
 Pueri, nouissima hora est; et sicut audistis, quod 
 Antichristus sit uenturus, nunc autem Antichristi 
 multi facti sunt; unde cognoscimus quod nouissima 
 sit hora. Ex nobis exierunt; sed non erant 
 ex nobis. Quod si fuissent ex nobis, permansissent 
 utique nobiscum. Sicut ergo ante finem in hac 
 hora, inquiunt, quam Iohannes nouissimam dicit, exierunt

 

 
 
 
 multi haeretici de medio ecclesiae, quos multos dicit Antichristos: 
 ita omnes tunc inde exibunt, qui non ad Christum, 
 sed ad illum nouissimum Antichristum pertinebunt, et tunc 
 reuelabitur. 
 
 Alius ergo sic, alius autem sic apostoli obscura uerba couiectant ; 
 quod tamen eum dixisse non dubium est: non ueniet 
 ad uiuos et mortuos iudicandos Christus, nisi prius uenerit 
 ad seducendos in anima mortuos aduersarius eius Antichristus; 
 quamuis ad occultum iam iudicium Dei pertineat, quod ab 
 illo seducentur. Praesentia quippe eius erit, sicut dictum 
 est, secundum operationem satanae in omni uirtute 
 et signis et prodigiis mendacii et in omni seductione 
 iniquitatis his, qui pereunt. Tunc enim soluetur 
 satanas et per illum Antichristum in omni sua uirtute 
 mirabiliter quidem, sed mendaciter operabitur. Quae solet 
 ambigi utrum propterea dicta sint signa et prodigia mendacii, 
 quoniam mortales sensus per phantasmata decepturus est, ut 
 quod non facit facere uideatur, an quia illa ipsa, etiamsi 
 erunt uera prodigia, ad mendacium pertrahent credituros non 
 ea potuisse nisi diuinitus fieri, uirtutem diaboli nescientes, 
 maxime quando tantam, quantam numquam habuit, acceperit 
 potestatem. Non enim quando de caelo ignis cecidit et tantam 
 familiam cum tantis gregibus pecorum sancti Iob uno 
 inpetu absumsit et turbo inruens et domum deiciens filios 
 eius occidit, phantasmata fuerunt; quae tamen fuerunt opera 
 satanae, cui Deus dederat hanc potestatem. Propter quid 
 horum ergo dicta sint prodigia et signa mendacii, tunc potius 
 apparebit. Sed propter quodlibet horum dictum sit. seducentur 
 eis signis adque prodigiis. qui seduci merebuntur, pro 
 eo quod dilectionem, inquit, ueritatis nonreceperunt , 
 ut salui fierent. Nec dubitauit apostolus addere

 
 
 
 ac dicere: Ideo mittet illis Deus operationem erroris 
 ut credant mendacio. Deus enim mittet, quia Deus 
 diabolum facere ista permittet, iusto ipse iudicio, quamuis 
 faciat ille iniquo malignoque consilio: Ut iudicentur, 
 inquit, omnes, qui non crediderunt ueritati, sed 
 consenserunt iniquitati. Proinde iudicati seducentur et 
 seducti iudicabuntur. Sed iudicati seducentur illis iudiciis Dei 
 occulte iustis, iuste occultis, quibus ab initio peccati rationa - . 
 lis creaturae numquam iudicare cessauit; seducti autem 
 iudicabuntur nouissimo manifestoque iudicio per Christum 
 
 
 Iesum, iustissime iudicaturum, iniustissime iudicatum.

CAPUT XX. 
 Quid idem apostolus in prima ad eosdem epistula 
 de resurrectione docuerit mortuorum. 
 
 Sed hic apostolus tacuit de resurrectione mortuorum; ad 
 eosdem autem scribens in epistula prima: Nolumus, inquit, 
 ignorare uos, fratres, de dormientibus, ut non contristemini, 
 sicut et ceteri, qui spem non habent. Nam 
 si credimus, quod Iesus mortuus est et resurrexit: 
 ita et Deus eos, qui dormierunt per Iesum, adducet 
 cum illo. Hoc enim uobis dicimus in uerbo Domini, 
 quia nos uiuentes, qui reliqui sumus in aduentum 
 Domini, non praeueniemus eos, qui ante dormierunt; 
 quoniam ipse Dominus in iussu et in uoce archangeli 
 et in tuba Dei descendet de caelo, et mortui in Christo 
 resurgent primo; deinde nos uiuentes, qui reliqui 
 sumus, simul cum illis rapiemur in nubibus in

 

 
 
 
 obuiam Christi in aera, et ita semper cum Domino erimus. 
 Haec uerba apostolica resurrectionem mortuorum futuram, 
 quando ueniet Christus, utique ad uiuos et mortuos 
 iudicandos, praeclarissime ostendunt. 
 
 Sed quaeri solet, utrum illi, quos hic uiuentes inuenturus 
 est Christus, quorum personam in se adque illos, qui tunc 
 secum uiuebant, transfigurabat apostolus, numquam omnino 
 morituri sint, an ipso temporis puncto, quo cum resurgentibus 
 rapientur in nubibus in obuiam Christo in aera, ad 
 inmortalitatem per mortem mira celeritate transibunt. Neque 
 enim dicendum est fieri non posse, ut, dum per aera in 
 sublime portantur, in illo spatio et moriantur et reuiuescant. 
 Quod enim ait: Et ita semper cum Domino erimus, non 
 sic accipiendum est, tamquam in aere nos dixerit semper 
 cum Domino esse mansuros; quia nec ipse utique ibi manebit. 
 quia ueniens transiturus est; uenienti quippe ibitur obuiam, 
 non manenti; sed ita cum Domino erimus, id est, sic 
 erimus habentes corpora sempiterna, ubicumque cum illo 
 fuerimus. Ad hunc autem sensum, quo existimemus etiam 
 illos, quos hic uiuos inuenturus est Dominus, in ipso paruo 
 spatio et passuros mortem et accepturos inmortalitatem, ipse 
 apostolus nos uidetur urgere, ubi dicit: In Christo omnes 
 uiuificabuntur; cum alio loco de ipsa loquens resurrectione 
 corporum dicat: Tu quod seminas, non uiuificatur. nisi 
 moriatur. Quo modo igitur, quos uiuentes hic Christus 
 inueniet, per inmortalitatem in illo uiuificabuntur, etsi non 
 moriantur, cum uideamus propter hoc esse dictum: Tu quod 
 seminas, non uiuificatur, nisi moriatur? Aut si recte 
 non dicimus seminari nisi ea corpora hominum, quae moriendo

 

 
 
 
 quoquo modo reuertuntur in terram (sicut sese habet etiam 
 illa in transgressorem patrem generis humani diuinitus prolata 
 sententia: Terra es, et in terram ibis): fatendum est 
 istos, quos nondum de corporibus egressos cum ueniet Christus 
 inueniet, et istis uerbis apostoli et illis de genesi non 
 teneri; quoniam sursum in nubibus rapti non utique seminantur, 
 quia nec eunt in terram nec redeunt, siue nullam 
 prorsus experiantur mortem siue paululum in aere moriantur. 
 
 Sed aliud rursus occurrit, quod idem dixit apostolus, cum 
 de resurrectione corporum ad Corinthios loqueretur: Omnes 
 resurgemus, uel sicut alii codices habent: Omnes dormiemus. 
 Cum ergo nec resurrectio fieri, nisi mors praecesserit, 
 possit, nec dormitionem possimus illo loco intellegere nisi 
 mortem: quo modo omnes uel dormient uel resurgent, si tam 
 multi, quos in corpore inuenturus est Christus, nec dormient 
 nec resurgent? Si ergo sanctos, qui reperientur Christo 
 ueniente uiuentes eique in obuiam rapientur, crediderimus 
 in eodem raptu de mortalibus corporibus exituros et ad eadem 
 mox inmortalia redituros, nullas in uerbis apostoli patiemur 
 angustias, siue ubi dicit: Tu quod seminas, non uiuificatur, 
 nisi moriatur, siue ubi dicit: Omnes resurgemus 
 ant: Omnes dormiemus; quia nec illi per inmortalitatem 
 uiuificabuntur, nisi, quamlibet paululum, tamen ante moriantur, 
 ac per hoc et a resurrectione non erunt alieni, quam dormitione 
 praecedunt, quamuis breuissima, non tamen nulla. Quur 
 autem nobis incredibile uideatur illam multitudinem corporum 
 in aere quodam modo seminari adque ibi protinus inmortaliter 
 adque incorruptibiliter reuiuescere, cum credamus, quod

 

 
 
 
 idem ipse apostolus apertissime dicit, in ictu oculi futuram 
 resurrectionem et in membra sine fine uictura tanta facilitate 
 tamque inaestimabili uelocitate rediturum antiquissimorum 
 cadauerum puluerem? Nec ab illa sententia, qua homini 
 dictum est: Terra es et in terram ibis, futuros illos sanetos 
 arbitremur inmunes, si eorum morientium in terram non 
 recident corpora, sed, sicut in ipso raptu morientur, ita et 
 resurgent, dum ferentur in aera. In terram quippe ibis est 
 \'in hoc ibis amissa uita, quod eras antequam sumeres uitam\': 
 id est, hoc eris exanimatus, quod eras antequam esses animatus 
 (terrae quippe insufflauit Deus in faciem flatum uitae. 
 cum factus est homo in animam uiuam); tamquam diceretur: 
 <Terra es animata, quod non eras: terra eris exanimis, sicut 
 eras\'; quod sunt et antequam putrescant omnia corpora mortuorum; 
 quod erunt et illa. si morientur. ubicumque moriantur, 
 cum uita carebunt, quam continuo receptura sunt. Sic 
 ergo ibunt in terram, quia ex uiuis hominibus terra erunt. 
 quem ad modum it in cinerem, quod fit cinis; it in uetustatem, 
 quod fit uetus; it in testam, quod ex luto fit testa: et 
 alia sescenta sic loquimur. Quo modo autem sit futurum. 
 quod nunc pro nostrae ratiunculae uiribus utcumque conicimus, 
 tunc erit potius, ut nosse possimus. Resurrectionem 
 quippe mortuorum futuram et in carne, quando Christus uenturus 
 est uiuos iudicaturus et mortuos, oportet, si Christiani 
 esse uolumus, ut credamus; sed non ideo de hac re inanis 
 est fides nostra, si, quem ad modum futura sit, perfecte conprehendere 
 non ualemus. 
 
 Verum iam, sicut supra] promisimus, de hoc iudicio Dei 
 nouissimo etiam prophetici ueteres libri quid praenuntiauerint,

 

 
 
 
 quantum satis esse uidebitur, debemus ostendere; quae, sicut 
 arbitror, non tanta mora necesse erit tractari et exponi, si 
 istis. quae praemisimus, lector curauerit adiuuari.

CAPUT XXI. 
 Quid Esaias propheta de mortuorum resurrectione et 
 de retributione iudicii sit locutus. 
 
 Propheta Esaias: Resurgent, inquit, mortui et resurgent 
 qui erant in sepulcris, et laetabuntur omnes qui 
 sunt in terra; ros enim, qui abs te est, sanitas illis 
 est; terra uero inpiorum cadet. Totum illud superius ad 
 resurrectionem pertinet beatorum. Quod autem ait: Terra 
 uero inpiorum cadet, bene intellegitur dictum: \'Corpora 
 uero inpiorum ruina damnationis excipiet.\' Iam porro si de 
 bonorum resurrectione quod dictum est diligentius et distinctius 
 uelimus intueri, ad primam referendum est quod dictum 
 est: Resurgent mortui; ad secundam uero quod sequitur: 
 Et resurgent qui erant in sepulcris. Iam si et illos 
 inquiramus sanctos, quos hic uiuos inuenturus est Dominus, 
 eis congrue deputabitur quod adiunxit: Et laetabuntur 
 omnes qui sunt in terra; ros enim, qui abs te est, 
 sanitas illis est. Sanitatem loco isto inmortalitatem rectissime 
 accipimus; ea namque est plenissima sanitas, quae non 
 reficitur alimentis tamquam cottidianis medicamentis. Item 
 de iudicii die spem prius dans bonis, deinde terrens malos 
 idem propheta sic loquitur: Haec dicit Dominus: Ecce 
 ego declino in eos ut flumen pacis et ut torrens inundans 
 gloriam gentium. Filii eorum super umeros portabuntur 
 et super genua consolabuntur. Quem ad

 

 
 
 
 modum si quem mater consoletur, ita ego uos consolabor; 
 et in Hierusalem consolabimini, et uidebitis, 
 et gaudebit cor uestrum et ossa uestra ut herba 
 exorientur. Et cognoscetur manus Domini colentibus 
 eum, et comminabitur contumacibus. Ecce enim Dominus 
 ut ignis ueniet, et ut tempestas currus eius, 
 reddere in indignatione uindictam et uastationem in 
 flamma ignis. In igne enim Domini iudicabitur omnis 
 terra et in gladio eius omnis caro; multi uulnerati 
 erunt a Domino. In bonorum promissione flumen pacis 
 profecto abundantiam pacis illius debemus accipere, qua maior 
 esse non possit. Hac utique in fine rigabimur; de qua in 
 praecedenti libro abundanter locuti sumus. Hoc flumen se in 
 eos declinare dicit, quibus tantam beatitudinem pollicetur, ut 
 intellegamus in illius felicitatis regione, quae in caelis est. 
 hoc flumine omnia satiari; sed quia et terrenis corporibus 
 pax incorruptionis adque inmortalitatis inde influet, ideo 
 declinare se dixit hoc flumen, ut de supernis quodam modo 
 etiam inferiora perfundat et homines aequales angelis reddat. 
 Hierusalem quoque, non illam quae seruit cum filiis suis, 
 sed liberam matrem nostram intellegamus secundum apostolum 
 aeternam in caelis. Ibi post labores aerumnarum curarumque 
 mortalium consolabimur, tamquam paruuli eius in 
 umeris genibusque portati. Rudes enim nos et nouos blandissimis 
 adiutoriis insolita nobis beatitudo illa suscipiet. 1m ib 
 uidebimus, et gaudebit cor nostrum. Nec expressit quid uidebimus; 
 sed quid nisi Deum? ut inpleatur in nobis promissum 
 euangelicum: Beati mundicordes, quoniam ipsi Deum 
 uidebunt, et omnia illa, quae nunc non uidemus, credentes

 

 
 
 
 autem pro modulo capacitatis humanae longe minus quam 
 sunt adque incomparabiliter cogitamus. Et uidebitis, inquit, 
 et gaudebit cor uestrum. Hic creditis, ibi uidebitis. 
 
 Sed quoniam dixit: Et gaudebit cor uestrum, ne putaremus 
 illa bona Hierusalem ad nostrum tantummodo spiritum 
 pertinere: Et ossa, inquit, uestra ut herba exorientur; 
 ubi resurrectionem corporum strinxit, uelut quod non dixerat 
 reddens; neque enim cum uiderimus fiet. sed cum fuerit 
 facta uidebimus. Nam et de caelo nouo ac terra noua iam 
 supra dixerat, dum ea, quae sanctis promittuntur in fine, 
 saepe ac multiformiter diceret. Erit, inquit, caelum nouum 
 et terra noua, et non erunt memores priorum, nec 
 adscendet in cor ipsorum, sed laetitiam et exsultationem 
 inuenient in ea. Ecce ego faciam Hierusalem 
 exsultationem et populum meum laetitiam; et exsultabo 
 in Hierusalem et laetabor in populo meo; et 
 ultra non audietur in illa uox fletus, et cetera, quae 
 quidam ad illos carnales mille annos referre conantur. Locutiones 
 enim tropicae propriis prophetico more miscentur, ut 
 ad intellectum spiritalem intentio sobria cum quodam utili 
 ac salubri labore perueniat; pigritia uero carnalis uel ineruditae 
 adque inexercitatae tarditas mentis contenta litterae 
 superficie nihil putat interius requirendum. Haec de propheticis 
 uerbis, quae ante istum locum scripta sunt, satis dixerim. 
 In hoc autem loco, unde ad illa digressi sumus, cum 
 dixisset: Et ossa uestra ut herba exorientur, ut resurrectionem 
 carnis quidem, sed tamen bonorum se nunc commemorare 
 monstraret, adiunxit: Et cognoscetur manus Domini 
 colentibus eum. Quid est hoc nisi manus distinguentis

 

 

 

 
 
 
 cultores suos a contemtoribus suis? De quibus sequentia 
 contexens: Et comminabitur, inquit. contumacibus, siue, 
 ut ait alius interpres, incredulis. Nec tunc comminabitur, 
 sed quae nunc dicuntur minaciter, tunc efficaciter inplebuntur. 
 Ecce enim Dominus, inquit, ut ignis ueniet et ut tempestas 
 currus eius, reddere in indignatione uindictam 
 et uastationem in flamma ignis. In igne enim 
 Domini iudicabitur omnis terra et in gladio eius 
 omnis caro; multi uulnerati erunt a Domino. Siue 
 igne, siue tempestate, siue gladio poenam iudicii significat: 
 quando quidem ipsum Dominum quasi ignem dicit esse uenturum, 
 eis profecto quibus poenalis erit eius aduentus. Currus 
 uero eius (nam pluraliter dicti sunt) angelica ministeria non 
 inconuenienter accipimus. Quod autem ait omnem terram et 
 omnem carnem in eius igne et gladio iudicari, non etiam 
 hic spiritales intellegamus et sanctos, sed terrenos adque 
 carnales, de qualibus dictum est: Qui terrena sapiunt. et: 
 Sapere secundum carnem mors est; et quales omnino 
 caro appellantur a Domino, ubi dicit: Non permanebit 
 spiritus meus in hominibus istis, quoniam caro sunt. 
 Quod uero hic positum est: Multi uulnerati erunt a 
 Domino, isto fiet uulnere mors secunda. Potest quidem et 
 ignis et gladius et uulnus accipi in bono. Nam et ignem 
 Dominus uelle se dixit mittere in mundum, et uisae sunt 
 illis linguae diuisae uelut ignis, quando uenit Spiritus sanctus: 
 et: Non ueni, inquit idem Dominus, pacem mittere in 
 terram, sed gladium, et sermonem Dei dicit scriptura 
 gladium bis acutum propter aciem geminam testamentorum

 

 
 
 
 duorum, et in cantico canticorum caritate se dicit sancta 
 ecclesia uulneratam, uelut amoris inpetu sagittatam. Sed hic 
 cum legimus uel audimus ultorem Dominum esse uenturum, 
 quem ad modum haec intellegenda sint, clarum est. 
 
 Deinde breuiter commemoratis eis, qui per hoc iudicium 
 consumentur, sub figura ciborum in lege uetere uetitorum, a 
 quibus se non abstinuerunt, peccatores inpiosque significans 
 recapitulat ab initio gratiam noui testamenti a primo Saluatoris 
 aduentu usque ad ultimum iudicium, de quo nunc 
 agimus, perducens finiensque sermonem. Narrat namque Dominum 
 dicere se uenire, ut congreget omnes gentes, easque 
 uenturas et uisuras eius gloriam. Omnes enim, sicut dicit 
 apostolus, peccauerunt et egent gloria Dei. Et relicturum 
 se dicit super eos signa, quae utique mirantes credant 
 in eum: et emissurum ex illis saluatos in gentes diuersas 
 et in longinquas insulas, quae non audierunt nomen eius 
 neque uiderunt eius gloriam; et adnuntiaturos gloriam eius 
 in gentibus et adducturos fratres istorum, quibus loquebatur, 
 id est in fide sub Deo Patre fratres Israelitarum electorum; 
 adducturos autem ex omnibus gentibus munus Domino in 
 iumentis et uehiculis (quae iumenta et uehicula bene intel 
 leguntur adiutoria esse diuina per cuiusque generis ministeria 
 Dei, uel angelica uel humana) in sanctam ciuitatem Hierusalem, 
 quae nunc in sanctis fidelibus est diffusa per terras. 
 Ubi enim diuinitus adiuuantur, ibi credunt, et ubi credunt, 
 ibi ueniunt. Conparauit autem illos Dominus tamquam per 
 similitudinem filiis Israel offerentibus ei suas hostias cum

 

 

 
 
 
 psalmis in domo eius, quod ubique iam facit ecclesia: et 
 promisit ab ipsis se accepturum sibi sacerdotes et Leuitas; 
 quod nihilo minus fieri nunc uidemus. Non enim ex genere 
 carnis et sanguinis, sicut erat primum secundum ordinem 
 Aaron; sed, sicut oportebat in testamento nouo, ubi secundum 
 ordinem Melchisedech summus sacerdos est Christus, pro 
 cuiusque merito, quod in eum gratia diuina contulerit, sacerdotes 
 et Leuitas eligi nunc uidemus; qui non isto nomine, 
 quod saepe adsequuntur indigni, sed ea, quae non est bonis 
 malisque communis, sanctitate pensandi sunt. 
 
 
 Haec cum de ista. quae nunc inpertitur ecclesiae, perspicua 
 nobisque notissima Dei miseratione dixisset, promisit et fines, 
 ad quos per ultimum iudicium facta bonorum malorumque 
 discretione uenietur, dicens per prophetam, uel de Domino 
 dicens ipse propheta: Quo modo enim caelum nouum 
 et terra noua manebit coram me, dicit Dominus, sic 
 stabit semen uestrum et nomen uestrum, et erit 
 mensis ex mense et sabbatum ex sabbato. Veniet omnis 
 caro in conspectu meo adorare in Hierusalem! 
 dixit Dominus; et egredientur et uidebunt membra 
 hominum, qui praeuaricati sunt in me. Vermis eorum 
 non morietur, et ignis eorum non exstinguetur. et 
 erunt uisui omni carni. Ad hoc iste propheta terminauit 
 librum, ad quod terminabitur saeculum. Quidam sane non 
 interpretati sunt: Membra hominum, sed cadauera uirorum, 
 per cadauera significantes euidentem corporum poenam; 
 quamuis cadauer nisi caro exanimis non soleat nuncupari, 
 illa uero animata erunt corpora, alioquin nulla poterunt

 

 
 
 
 sentire tormenta; nisi forte, quia mortuorum erunt corpora, id 
 est eorum, qui in secundam mortem cadent, ideo non absurde 
 etiam cadauera dici possunt. Unde est et illud, quod ab 
 eodem propheta dictum iam supra posui: Terra uero inpiorum 
 cadet. Quis autem non uideat a cadendo esse appellata 
 cadauera? Virorum autem pro eo posuisse illos interpretes, 
 quod est hominum\\ manifestum est. Neque enim quisquam 
 dicturus est praeuaricatrices feminas in illo supplicio non 
 futuras; sed ex potiore, praesertim de quo femina facta est, 
 uterque sexus accipitur. Verum, quod ad rem maxime pertinet, 
 cum et in bonis dicitur: Veniet omnis caro, quia ex omni 
 genere hominum populus ille constabit (non enim omnes 
 homines ibi erunt, quando in poenis plures erunt), — sed, 
 ut dicere coeperam, cum et in bonis caro et in malis membra 
 uel cadauera nominantur: profecto post resurrectionem carnis, 
 cuius fides his rerum uocabulis omnino firmatur, illud, quo 
 boni et mali suis finibus dirimentur, futurum esse iudicium 
 declaratur.

CAPUT XXII. 
 Qualis futura sit egressio sanctorum ad uidendas 
 poenas malorum. 
 
 Sed quo modo egredientur boni ad uidendas poenas malorum? 
 Numquid corporis motu beatas illas relicturi sunt sedes 
 et ad loca poenalia perrecturi, ut malorum tormenta conspiciant 
 praesentia corporali? Absit; sed egredientur per scientiam. 
 Hoc enim uerbo significatum est eos qui cruciabuntur 
 extra futuros. Propter quod et Dominus ea loca tenebras 
 exteriores uocat, quibus contrarius est ille ingressus, de quo

 

 
 
 
 dicitur seruo bono: Intra in gaudium Domini tui; ne 
 illuc mali putentur ingredi, ut sciantur, sed ad illos potius 
 uelut egredi scientia, qua eos cognituri sunt, boni, quia id 
 quod extra est cognituri sunt. Qui enim erunt in poenis, 
 quid agatur intus in gaudio Domini nescient; qui uero erunt 
 in illo gaudio, quid agatur foris in illis tenebris exterioribus 
 scient. Ideo dictum est: Egredientur, quia eos etiam qui 
 foris ab eis erunt utique non latebunt. Si enim haec prophetae 
 nondum facta nosse potuerunt per hoc, quod erat Deus, 
 quantulumcumque erat, in eorum mortalium mentibus: quo 
 modo inmortales sancti iam facta tunc nescient, cum Deus 
 erit omnia in omnibus? Stabit ergo in illa beatitudine sanctorum 
 semen in nomen; semen scilicet de quo Iohannes ait: 
 Et semen eius in ipso manet; nomen uero de quo per 
 hunc Esaiam dictum est: Nomen aeternum dabo eis 
 Erit eis et mensis ex mense et sabbatum ex sabbato, 
 tamquam luna ex luna et requies ex requie, quorum utrumque 
 ipsi erunt cum ex his umbris ueteribus et temporalibus 
 in illa lumina noua ac sempiterna transibunt. In poenis autem 
 malorum et inexstinguibilis ignis et uiuacissimus uermis ab aliis 
 adque aliis aliter adque aliter est expositus. Alii quippe utrumque 
 ad corpus, alii utrumque ad animum rettulerunt; alii proprie 
 ad corpus ignem, tropice ad animum uermem, quod esse 
 credibilius uidetur. Sed nunc de hac differentia non est temporis 
 disputare. De iudicio namque ultimo, quo fiet diremtio 
 bonorum et malorum, hoc uolumen inplere suscepimus;

 

 
 
 
 de ipsis uero praemiis et poenis alias diligentius disserendum 
 est.

CAPUT XXIII. 
 Quid prophetauerit Daniel de persecutione Antichristi 
 et de iudicio Dei regnoque sanctorum. 
 
 
 Daniel de hoc ultimo iudicio sic prophetat, ut Antichristum 
 quoque prius uenturum esse praenuntiet adque ad aeternum 
 regnum sanctorum perducat narrationem suam. Cum enim 
 uisione prophetica quattuor bestias significantes quattuor 
 regna uidisset, ipsumque quartum a quodam rege superatum, 
 qui Antichristus agnoscitur, et post haec aeternum regnum 
 filii hominis, qui intellegitur Christus: Horruit, inquit, 
 spiritus meus, ego Daniel, in habitudine mea, et 
 uisus capitis mei conturbabant me. Et accessi, inquit, 
 ad unum de stantibus, et ueritatem quaerebam ab eo 
 de omnibus his, et dixit mihi ueritatem. Deinde, quid 
 audierit ab illo, a quo de omnibus his quaesiuit, tamquam 
 eo sibi exponente sic loquitur: Hae bestiae magnae quattuor 
 quattuor regna surgent in terra, quae auferentur, 
 et accipient regnum sancti Altissimi et obtinebunt 
 illud usque in saeculum et usque in saeculum saeculorum. 
 Et quaerebam, inquit, diligenter de bestia 
 quarta, quae erat differens prae omni bestia, terribilis 
 amplius — dentes eius ferrei et ungues eius 
 aerei, manducans et comminuens et reliqua pedibus 
 suis conculcans —, et de cornibus eius decem, quae , 
 erant in capite eius, et de altero, quod adscendit et 
 excussit de prioribus tria; cornu illud in quo erant

 

 
 
 
 oculi et os loquens magna, et uisus eius maior ceteris. 
 Videbam, et cornu illud faciebat bellum cum 
 sanctis, et praeualebat ad ipsos, donec uenit uetustus 
 dierum, et regnum dedit sanctis Altissimi; et tempus 
 peruenit, et regnum obtinuerunt sancti. Haec 
 Daniel quaesisse se dixit. Deinde quid audierit continuo 
 subiungens: Et dixit, inquit (id est ille, a quo quaesierat. 
 respondit et dixit): Bestia quarta quartum regnum erit 
 in terra, quod praeualebit omnibus regnis; et manducabit 
 omnem terram, et conculcabit eam et con c ide t. 
 Et decem cornua eius decem reges surgent; et post 
 eos surget alius, qui superabit malis omnes, qui 
 ante eum fuerunt; et tres reges humiliabit et uerba 
 aduersus Altissimum loquetur et sanctos Altissimi 
 conteret et suspicabitur mutare tempora et legem: 
 et dabitur in manu eius usque ad tempus et tempora 
 et dimidium tempus. Et iudicium sedebit, et principatum 
 remouebunt ad exterminandum et perdendum 
 usque in finem; et regnum et potestas et magnitudo 
 regum, qui sub omni caelo sunt, data est sanctis 
 Altissimi. Et regnum eius regnum sempiternum; et 
 omnes principatus ipsi seruient et obaudient. Huc 
 usque, inquit, finis sermonis. Ego Daniel; multum 
 cogitationes meae conturbabant me, et forma mea 
 inmutata est super me, et uerbum in corde meo conseruaui. 
 Quattuor illa regna exposuerunt quidam Assyriorum, 
 Persarum, Macedonum et Romanorum. Quam uero conuenienter 
 id fecerint, qui nosse desiderant, legant presbyteri 
 Hieronymi librum in Danielem satis erudite diligenterque 
 conscriptum. Antichristi tamen aduersus ecclesiam saeuissimum 
 regnum licet exiguo spatio temporis sustinendum, donec

 
 
 
 
 Dei ultimo iudicio regnum sancti accipiant sempiternum, qui 
 uel dormitans haec legit, dubitare non sinitur. Tempus quippe 
 et tempora et dimidium temporis unum annum esse et duo 
 et dimidium ac per hoc tres annos et semissem etiam numero 
 dierum posterius posito dilucescit, aliquando in scripturis et 
 mensum numero declaratur. Videntur enim tempora indefinite 
 hic dicta lingua Latina; sed per dualem numerum dicta sunt, 
 quem Latini non habent. Sicut autem Graeci, ita hunc dicuntur 
 habere et Hebraei. Sic ergo dicta sunt tempora, tamquam 
 dicerentur duo tempora. Vereri me sane fateor, ne in decem 
 regibus, quos tamquam decem homines uidetur inuenturus 
 Antichristus, forte fallamur, adque ita [ne] ille inopinatus 
 adueniat, non exsistentibus tot regibus in orbe Romano. Quid 
 si enim numero isto denario uniuersitas regum significata 
 est. post quos ille uenturus est; sicut millenario, centenario, 
 septenario significatur plerumque uniuersitas, et aliis adque 
 aliis numeris, quos nunc commemorare non est necesse? 
 
 Alio loco idem Daniel: Et erit, inquit, tempus tribulationis, 
 qualis non fuit ex quo nata est gens super 
 terram usque ad tempus illud. Et in tempore illo saluabitur 
 populus tuus omnis, qui inuentus fuerit scriptus 
 in libro. Et multi dormientium in terrae aggere 
 exsurgent: hi in uitam aeternam, et hi in obprobrium 
 et in confusionem aeternam. Et intellegentes fulgebunt 
 sicut claritas firmamenti, et ex iustis multi 
 sicut stellae in saecula et adhuc. Sententiae illi

 

 
 
 
 euangelicae est locus iste simillimus de resurrectione dumtaxat 
 corporum mortuorum. Nam qui illic dicti sunt esse in monumentis, 
 ipsi hic dormientes in terrae aggere, uel, sicut 
 alii interpretati sunt, in terrae puluere; et sicut ibi procedent 
 dictum est, ita hic exsurgent; sicut ibi qui bona 
 . fecerunt, in resurrectionem uiiae ; qui autem mala 
 egerunt, in resurrectionem iudicii: ita et isto loco hi 
 in uitam aeternam, et hi in obprobrium et in confusionem 
 aeternam. Non autem diuersum putetur, quod, cum 
 ibi positum sit omnes qui sunt in monumentis, hic non 
 ait propheta omnes, sed multi dormientium in terrae 
 aggere. Ponit enim aliquando scriptura pro omnibus multos. 
 Propterea et Abrahae dictum est: Patrem multarum gentium 
 posui te, cui tamen alio loco: In semine, inquit, 
 tuo benedicentur omnes gentes. De tali autem resurrectione 
 huic quoque ipsi prophetae Danieli paulo post dicitur: 
 Et tu ueni et requiesce; adhuc enim dies in conpletionem 
 consummationis, et requiesces et resurges in 
 sorte tua in fine dierum.

CAPUT XXIIII. 
 In psalmis Dauidicis, quae de fine saeculi huius et 
 nouissimo Dei iudicio prophetentur. 
 
 Multa de iudicio nouissimo dicuntur in psalmis, sed eorum 
 plura transeunter et strictim. Hoc tamen quod de fine huius 
 saeculi apertissime ibi dictum est, nequaquam silentio praeteribo. 
 Principio terram tu fundasti, Domine, et opera 
 manuum tuarum sunt caeli. Ipsi peribunt, tu autem

 

 
 
 
 permanes; et omnes sicut uestimentum ueterescent, 
 et sicut opertorium mutabis eos, et mutabuntur: tu 
 autem idem ipse es, et anni tui non deficient. Quid 
 est quod Porphyrius, cum pietatem laudet Hebraeorum, qua 
 magnus et uerus et ipsis numinibus terribilis ab eis colitur 
 
 
 Deus, Christianos ob hoc arguit maximae stultitiae etiam ex 
 oraculis deorum suorum, quod istum mundum dicunt esse 
 periturum? Ecce in litteris pietatis Hebraeorum dicitur Deo. 
 quem confitente tanto philosopho etiam ipsa numina perhorrescunt: 
 Opera manuum tuarum sunt caeli, ipsi peribunt. 
 
 
 Numquid quando caeli peribunt, mundus, cuius idem caeli 
 superior pars est et tutior, non peribit? Si haec sententia 
 Ioui displicet, cuius, ut scribit iste philosophus, uelut grauioris 
 auctoritatis oraculo in Christianorum credulitate culpatur: 
 quur non similiter sapientiam tamquam stultitiam culpat 
 Hebraeorum, in quorum libris piissimis inuenitur? Porro si 
 in illa sapientia, quae Porphyrio tam multum placet, ut eam 
 deorum quoque suorum uocibus praedicet, legitur caelos esse 
 perituros: quur usque adeo uana est ista fallacia, ut in fide 
 Christianorum uel inter cetera uel prae ceteris hoc detestentur, 
 quod in ea periturus creditur mundus, quo utique nisi 
 pereunte caeli perire non possunt? Et in litteris quidem 
 sacris, quae proprie nostrae sunt, non Hebraeis nobisque 
 communes, id est in euangelicis et apostolicis libris legitur: 
 Praeterit figura huius mundi; legitur: Mundus transit: 
 legitur: Caelum et terra transibunt. Sed puto. quod 
 praeterit, transit, transibunt aliquanto mitius dicta sunt

 

 
 
 
 quam peribunt. In epistula quoque apostoli Petri. ubi aqua 
 inundatus qui tunc erat perisse dictus est mundus, satis 
 clarum est, et quae pars mundi a toto significata. et quatenus 
 perisse sit dicta, et qui caeli repositi igni reseruandi in diem 
 iudicii et perditionis hominum inpiorum; et in eo quod paulo 
 post ait: Veniet dies Domini ut fur, in quo caeli magno 
 inpetu transcurrent, elementa autem ardentia resoluentur. 
 et terra et quae in ipsa sunt opera exurentur: 
 ac deinde subiecit: His omnibus pereuntibus quales 
 oportet esse uos? possunt illi caeli intellegi perituri. quos 
 dixit repositos igni reseruandos, et [ea] elementa accipi arsura. 
 quae in hac ima mundi parte subsistunt procellosa et turbulenta, 
 in qua eosdem caelos dixit esse repositos, saluis illis 
 superioribus et in sua integritate manentibus, in quorum 
 firmamento sunt sidera constituta. Nam et illud quod scriptum 
 est, stellas de caelo esse casuras, praeter quod potest 
 multo probabilius et aliter intellegi, magis ostendit mansuros 
 esse illos caelos, si tamen stellae inde casurae sunt; cum 
 uel tropica sit locutio, quod est credibilius, uel in isto imo 
 caelo futurum sit, utique mirabilius quam nunc fit. Unde et 
 illa stella Vergiliana
 
 facem ducens multa cum luce cucurrit, 
 
 et Idaea se condidit silua. Hoc autem quod de psalmo commemoraui, 
 nullum caelorum uidetur relinquere, quod periturum 
 esse non dixerit. Ubi enim dicitur: Opera manuum 
 tuarum sunt caeli, ipsi peribunt. quam nullum eorum 
 ab opere Dei, tam nullum eorum a perditione secernitur. 
 Non enim dignabuntur de Petri apostoli locutione, quem

 

 
 
 
 uehementer oderunt, Hebraeorum defendere pietatem, deorum 
 suorum oraculis adprobatam, ut saltem, ne totus mundus 
 periturus esse credatur, sic a toto pars accipiatur in eo, 
 quod dictum est: Ipsi peribunt, cum soli caeli infimi perituri 
 sint, quem ad modum in apostolica illa epistula a toto 
 pars accipitur, quod diluuio perisse dictus est mundus, quamuis 
 sola eius cum suis caelis pars ima perierit. Sed quia 
 hoc, ut dixi, non dignabuntur, ne uel apostoli Petri adprobent 
 sensum, uel tantum concedant conflagrationi nouissimae, quantum 
 dicimus ualuisse diluuium, qui nullis aquis, nullis flammis 
 totum genus humanum perire posse contendunt: restat 
 ut dicant, quod propterea di eorum Hebraeam sapientiam 
 laudauerunt, quia istum psalmum non legerant. 
 
 In psalmo etiam quadragensimo nono de iudicio Dei nouissimo 
 intellegitur dictum: Deus manifestus ueniet, Deus 
 noster, et non silebit. Ignis in conspectu eius ardebit, 
 et in circuitu eius tempestas ualida. Aduocabit 
 caelum sursum et terram discernere populum suum. 
 Congregate illi iustos eius, qui disponunt testamento 
 eius super sacrificia. Hoc nos de Domino Iesu Christo 
 intellegimus, quem speramus de caelo esse uenturum ad uiuos 
 et mortuos iudicandos. Manifestus enim ueniet inter iustos 
 et iniustos iudicaturus iuste, qui prius uenit occultus ab 
 iniustis iudicandus iniuste. Ipse, inquam, manifestus ueniet 
 et non silebit, id est, in uoce iudicis euidens apparebit, 
 qui prius cum uenisset occultus, ante iudicem siluit, quando 
 sicut ouis ad immolandum ductus est et sicut agnus coram 
 tondente fuit sine uoce, quem ad modum de illo per Esaiam 
 legimus prophetatum et in euangelio uidemus inpletum. De

 

 
 
 
 igne uero et tempestate, cum in Esaiae prophetia tale aliquid 
 tractaremus, quo modo essent haec intellegenda, iam diximus. 
 Quod uero dictum est: Aduocabit caelum sursum: quoniam 
 sancti et iusti recte caelum appellantur, nimirum hoc 
 est, quod ait apostolus: Simul cum illis rapiemur in 
 nubibus in obuiam Christo in aera. Nam secundum 
 litterae superficiem, quo modo aduocatur caelum sursum, 
 quasi possit esse nisi sursum? Quod autem adiunctum est: 
 Et terram discernere populum suum, si tantummodo 
 subaudiatur aduocabit, id est aduocabit et terram, nec subaudiatur 
 sursum, hunc uidetur habere sensum secundum 
 rectam fidem, ut caelum intellegatur in eis, qui cum illo 
 iudicaturi sunt, et terra in eis, qui iudicandi sunt; ut aduocabit 
 caelum sursum non hic intellegamus \'rapiet in aera\', 
 sed \'in iudiciarias eriget sedes\'. Potest et illud intellegi aduocabit 
 caelum sursum \'aduocabit angelos in supernis et 
 excelsis locis, cum quibus descendat ad faciendum iudicium\'; 
 aduocabit et terram, id est homines in terra utique iudicandos. 
 Si autem utrumque subaudiendum est, cum dicitur 
 et terram, id est et aduocabit. et sursum, ut iste sit 
 sensus: Aduocabit caelum sursum, et terram aduocabit sursum: 
 nihil melius intellegi existimo quam omnes qui rapientur 
 in obuiam Christo in aera, sed caelum dictum propter 
 animas, terram propter corpora. Discernere porro populum 
 suum, quid est nisi per iudicium separare bonos a malis, 
 tamquam oues ab haedis? Deinde conuersio sermonis ad 
 angelos facta est: Congregate illi iustos eius; profecto

 

 
 
 
 enim per angelicum ministerium res tanta peragenda est. Si 
 autem quaerimus, quos iustos ei congregaturi sunt angeli: 
 Qui disponunt, inquit, testamentum eius super sacrificia. 
 Haec est omnis uita iustorum: disponere testamentum 
 Dei super sacrificia. Aut enim opera misericordiae sunt super 
 sacrificia, id est sacrificiis praeponenda, iuxta sententiam 
 Dei dicentis: Misericordiam uolo quam sacrificium; 
 aut si super sacrificia (in sacrificiis) intellegitur dictum, 
 quo modo super terram fieri dicitur quod fit utique in terra: 
 profecto ipsa opera misericordiae sunt sacrificia, quibus placetur 
 Deo, sicut in libro huius operis decimo me disseruisse 
 reminiscor; in quibus operibus disponunt iusti testamentum 
 Dei, quia propter promissiones, quae nouo eius testamento 
 continentur, haec faciunt. Unde congregatis sibi iustis suis 
 et ad suam dexteram constitutis nouissimo utique iudicio 
 dicturus est Christus: Venite, benedicti patris mei, possidete 
 paratum uobis regnum a constitutione mundi. 
 Esuriui enim, et dedistis mihi manducare. et cetera 
 quae ibi proferuntur de bonorum operibus bonis et eorum 
 praemiis sempiternis per ultimam sententiam iudicantis.

CAPUT XXV. 
 De prophetia Malachielis, qua Dei iudicium ultimum 
 declaratur et quorundam dicitur per purificatorias 
 poenas facienda mundatio. 
 
 Propheta Malachiel siue Malachi, qui et angelus dictus 
 est, qui etiam Esdras sacerdos, cuius alia in canonem scripta 
 recepta sunt, ab aliquibus creditur (nam de illo hanc esse

 

 
 
 
 
 Hebraeorum opinionem dicit Hieronymus), iudicium nouissimum 
 prophetat dicens: Ecce uenit, dicit Dominus omnipotens; 
 et quis sustinebit diem introitus -eius, aut 
 quis ferre poterit ut adspiciat eum? Quia ipse ingreditur 
 quasi ignis conflatorii et quasi herba lauantium; 
 et sedebit conflans et emundans sicut argentum 
 et sicut aurum, et emundabit filios Leui, et 
 fundet eos sicut aurum et argentum; et erunt Domino 
 offerentes hostias in iustitia, et placebit Domino 
 sacrificium Iudae et Hierusalem, sicut diebus pristinis 
 et sicut annis prioribus. Et accedam ad uos in 
 iudicio, et ero testis uelox super maleficos et super 
 adulteros et super eos, qui iurant in nomine meo 
 mendaciter, et qui fraudant mercedem mercennario 
 et obprimunt per potentiam uiduas et percutiunt 
 pupillos et peruertunt iudicium aduenae, et qui non 
 timent me, dicit Dominus omnipotens; quoniam ego 
 Dominus Deus uester, et non mutor. Ex his quae dicta 
 sunt uidetur euidentius apparere in illo iudicio quasdam 
 quorundam purgatorias poenas futuras. Ubi enim dicitur: 
 Quis sustinebit diem introitus eius, aut quis ferre 
 poterit, ut adspiciat eum? Quia ipse ingreditur quasi 
 ignis conflatorii et quasi herba lauantium; et sedebit 
 conflans et emundans sicut argentum et sicut aurum 
 et emundabit filios Leui, et fundet eos sicut aurum 
 et argentum: quid aliud intellegendum est? Dicit tale aliquid 
 et Esaias: Lauabit Dominus sordes filiorum et

 

 
 
 
 filiarum Sion, et sanguinem emundabit de medio 
 eorum spiritu iudicii et spiritu combustionis. Nisi 
 forte sic eos dicendum est emundari a sordibus et eliquari 
 quodam modo, cum ab eis mali per poenale iudicium separantur, 
 ut illorum segregatio adque damnatio purgatio sit 
 istorum, quia sine talium de cetero permixtione uicturi sunt. 
 Sed cum dicit: Et emundabit filios Leui et fundet eos 
 sicut aurum et argentum; et erunt Domino offerentes 
 hostias in iustitia, et placebit Domino sacrificium 
 Iudae et Hierusalem, utique ostendit eos ipsos, qui emundabuntur, 
 deinceps in sacrificiis iustitiae Domino esse placituros, 
 ac per hoc ipsi a sua iniustitia mundabuntur, in qua 
 Domino displicebant. Hostiae porro in plena perfectaque 
 iustitia, cum mundati fuerint, ipsi erunt. Quid enim acceptius 
 Deo tales offerunt quam se ipsos? Verum ista quaestio de 
 purgatoriis poenis, ut diligentius pertractetur, in tempus 
 aliud differenda est. Filios autem Leui et ludam et Hierusalem 
 ipsam Dei ecclesiam debemus accipere, non ex Hebraeis 
 tantum, sed ex aliis etiam gentibus congregatam; nec talem, 
 qualis nunc est, ubi, si dixerimus, quia peccatum non 
 habemus, nos ipsos seducimus, et ueritas in nobis 
 non est; sed qualis tunc erit, uelut area per uentilationem, 
 ita per iudicium purgata nouissimum, eis quoque igne mundatis, 
 quibus talis mundatio necessaria est, ita ut nullus 
 omnino sit, qui offerat sacrificium pro peccatis suis. Omnes 
 enim qui sic offerunt, profecto in peccatis sunt, pro quibus 
 dimittendis offerunt, ut, cum obtulerint acceptumque Deo 
 fuerit, tunc dimittantur.

CAPUT XXVI. 
 De sacri\'ficiis, quae sancti offerent Deo sic placitura. 
 quo modo in diebus pristinis et annis prioribus placuerunt. 
 
 Volens autem Deus ostendere ciuitatem suam tunc in ista 
 consuetudine non futuram dixit filios Leui oblaturos hostias 
 in iustitia; non ergo in peccato ac per hoc non pro peccato. 
 Unde intellegi potest in eo quod secutus adiunxit adque ait: 
 Et placebit Domino sacrificium Iudae et Hierusalem. 
 sicut diebus pristinis et sicut annis prioribus, frustra 
 sibi Iudaeos secundum legem ueteris testamenti sacrificiorum 
 suorum praeterita tempora polliceri. Non enim tunc in iustitia, 
 sed in peccatis hostias offerebant, quando pro peccatis praecipue 
 ac primitus offerebant, usque adeo ut sacerdos ipse. 
 quem debemus utique credere ceteris fuisse iustiorem, secundum 
 Dei mandatum soleret pro suis primum offerre peccatis. 
 deinde pro populi. Quapropter exponere nos oportet, quo 
 modo sit accipiendum quod dictum est: Sicut diebus pristinis 
 et sicut annis prioribus. Fortassis enim tempus 
 illud commemorat, quo primi homines in paradiso fuerunt. 
 Tunc enim puri adque integri ab omni sorde ac labe peccati 
 se ipsos Deo mundissimas hostias offerebant; ceterum ex quo 
 commissae praeuaricationis causa inde dimissi sunt adque 
 humana in eis natura damnata est, excepto uno Mediatore 
 et post lauacrum regenerationis quibusque adhuc paruulis 
 nemo mundus a sorde, sicut scriptum est, nec infans. 
 cuius est unius diei uita super terram. Quod si respondetur 
 etiam eos merito dici posse offerre hostias in iustitia, 
 qui offerunt in fide (iustus enim ex fide uiuit; quamuis

 

 
 
 
 se ipsum seducat, si dixerit se non habere peccatum, et ideo 
 non dicat, quia ex fide uiuit): numquid dicturus est quispiam 
 hoc fidei tempus illi fini esse coaequandum, quando igne 
 iudicii nouissimi mundabuntur, qui offerant hostias in iustitia? 
 Ac per hoc quoniam post talem mundationem nullum peccatum 
 iustos habituros esse credendum est, profecto illud tempus, 
 quantum adtinet ad non habere peccatum, nulli tempori 
 conparandum est, nisi quando primi homines in paradiso 
 ante praeuaricationem innocentissima felicitate uixerunt. Recte 
 itaque intellegitur hoc significatum esse, cum dictum est: 
 
 
 Sicut diebus pristinis et sicut annis prioribus. Nam 
 et per Esaiam postea quam caelum nouum et terra noua 
 promissa est, inter cetera, quae ibi de sanctorum beatitudine 
 per allegorias et aenigmata exsequitur, quibus expositionem 
 congruam reddere nos prohibuit uitandae longitudinis cura: 
 Secundum dies, inquit, ligni uitae erunt dies populi 
 mei. Quis autem sacras litteras adtigit et ignorat ubi Deus 
 plantauerit lignum uitae, a cuius cibo separatis illis hominibus, 
 quando eos sua de paradiso eiecit iniquitas, eidem ligno 
 circumposita est ignea terribilisque custodia? 
 
 
 Quod si quisquam illos dies ligni uitae, quos commemorauit 
 propheta Esaias, istos qui nunc aguntur ecclesiae Christi 
 dies esse contendit ipsumque Christum lignum uitae prophetice 
 dictum, quia ipse est sapientia Dei, de qua Salomon ait: 
 Lignum uitae est omnibus amplectentibus eam; nec 
 annos egisse aliquos in paradiso illos primos homines, unde 
 tam cito eiecti sunt, ut nullum ibi gignerent filium, et ideo 
 non posse illud tempus intellegi in eo quod dictum est: 
 Sicut diebus pristinis et sicut annis prioribus: istam 
 praetereo quaestionem, ne cogar, quod prolixum est, cuncta

 

 

 
 
 
 discutere, ut aliquid horum ueritas manifesta confirmet. Video 
 quippe alterum sensum, ne dies pristinos et annos priores 
 carnalium sacrificiorum nobis pro magno munere per prophetam 
 promissos fuisse credamus. Hostiae namque illae ueteris 
 legis in quibusque pecoribus inmaculatae ac sine ullo prorsus 
 uitio iubebantur offerri, et significabant homines sanctos, 
 qualis solus inuentus est Christus, sine ullo omnino peccato. 
 Proinde quia post iudicium, cum fuerint etiam igne mundati, 
 qui eius modi mundatione sunt digni, in omnibus sanctis 
 nullum inuenietur omnino peccatum, adque ita se ipsos offerent 
 in iustitia, ut tales hostiae omni modo inmaculatae ac 
 sine ullo uitio sint futurae, erunt profecto sicut pristinis diebus 
 et sicut annis prioribus, quando in umbra huius rei futurae 
 mundissimae offerebantur hostiae. Haec erit namque munditia 
 tunc in inmortali carne ac mente sanctorum, quae figurabatur 
 in illarum corporibus hostiarum. 
 
 Deinde propter eos, qui non mundatione, sed damnatione 
 sunt digni: Et accedam, inquit. ad uos in iudicium, et 
 ero testis uelox super maleficos et super adulteros. 
 et cetera, quibus damnabilibus enumeratis criminibus addidit: 
 Quoniam ego Dominus Deus uester, et non mutor; 
 tamquam diceret: \'Cum uos mutauerit et in deterius culpa 
 uestra et in melius gratia mea, ego non mutor.\' Testem uero 
 se dicit futurum, quia in iudicio suo non indiget testibus, 
 eumque uelocem, siue quia repente uenturus est eritque 
 iudicium ipso inopinato eius aduentu celerrimum, quod tardissimum 
 uidebatur, siue quia ipsas conuincet sine ulla sermonis 
 prolixitate conscientias. In cogitationibus enim, 
 sicut scriptum est, inpii interrogatio erit; et apostolus: 
 Cogitationibus, inquit, accusantibus uel etiam

 

 
 
 
 eicusantibus in die, qua iudicabit Deus occulta hominum 
 secundum euangelium meum per legum Christum. 
 Etiam sic ergo Dominus futurus testis intellegendus est uelox, 
 cum sine mora reuocaturus est in memoriam, unde conuincat 
 puniatque conscientiam.

CAPUT XXVII. 
 De separatione bonorum et malorum, per quam nouissimi 
 iudicii discretio declaratur. 
 
 • 
 Illud etiam, quod aliud agens in octauo decimo libro ex 
 isto propheta posui, ad iudicium nouissimum pertinet, ubi 
 ait: Erunt mihi, dicit Dominus omnipotens, in die 
 qua ego facio in adquisitionem, et eligam eos sicut 
 eligit homo filium suum qui seruit ei; et conuertar 
 et uidebitis quid sit inter iustum et iniquum, et inter 
 seruientem Deo et eum qui non seruit ei. Quia ecce 
 dies uenit ardens sicut clibanus et conburet eos, et 
 erunt omnes alienigenae et uniuersi, qui faciunt iniquitatem, 
 stipula, et succendet eos dies ueniens, dicit 
 Dominus omnipotens, et non relinquetur in eis radix 
 neque ramus. Et orietur uobis, qui timetis nomen 
 meum, sol iustitiae, et sanitas in pinnis eius, et 
 egrediemini et salietis sicut uituli de uinculis relaxati; 
 et conculcabitis iniquos, et erunt cinis sub 
 pedibus uestris, dicit Dominus omnipotens. Haec distantia 
 praemiorum adque poenarum iustos dirimens ab 
 iniustis, quae sub isto sole in huius uitae uanitate non 
 cernitur, quando sub illo sole iustitiae in illius uitae manifestatione 
 clarebit, tunc profecto erit iudicium quale numquam 
 fuit.

CAPUT XXVIII. 
 De lege Moysi spiritaliter intellegenda, ne in damnabilia 
 murmura carnalis sensus incurrat. 
 
 Quod uero subiungit idem propheta: Mementote legis 
 Moysi serui mei, quam mandaui ei in Choreb ad omnem 
 Israel, praecepta et iudicia opportune commemorat 
 post declaratum futurum tam magnum inter obseruatores 
 legis contemtoresque discrimen; simul etiam ut discant legem 
 spiritaliter intellegere et inueniant in ea Christum, per quem 
 iudicem facienda est inter bonos et malos ipsa discretio. Non 
 enim frustra idem Dominus aitludaeis: Si crederetis Moysi, 
 crederetis et mihi; de me enim ille scripsit. Carnaliter 
 ■ quippe accipiendo legem et eius promissa terrena rerum caelestium 
 figuras esse nescientes in illa murmura conruerunt. 
 ut dicere auderent: Vanus est qui seruit Deo, et quid 
 amplius, quia custodiuimus mandata eius et quia 
 ambulauimus supplices ante faciem Domini omnipotentis? 
 Et nunc nos beatos dicimus alienos, et aedificantur 
 omnes qui faciunt iniquitatem. Quibus eorum 
 uerbis quodam modo propheta conpulsus est nouissimum 
 praenuntiare iudicium, ubi mali nec saltem falso sint beati. 
 sed apertissime miserrimi appareant, et boni nulla temporali 
 saltem miseria laborent, sed clara ac sempiterna beatitudine 
 perfruantur. Dixerat quippe istorum talia quaedam uerba etiam 
 superius dicentium: Omnis, qui facit malum, bonus est 
 in conspectu Domini, et tales ei placent. Ad haec, inquam, 
 contra Deum murmura peruenerunt legem Moysi accipiendo 
 carnaliter. Unde et ille in psalmo septuagensimo secundo

 

 
 
 
 paene commotos dicit fuisse pedes suos et effusos gressus 
 suos, utique in lapsum, quia zelauit in peccatoribus, pacem 
 peccatorum intuens; ita ut inter cetera diceret: Quo modo 
 sciuit Deus, et si est scientia in Altissimo? diceret 
 etiam: Numquid uano iustificaui cor meum et laui 
 in innocentibus manus meas? Ut autem solueret hanc 
 difficillimam quaestionem, quae fit, cum uidentur boni esse 
 miseri et felices mali: Hoc, inquit, labor est ante me, 
 donec introeam in sanctuarium Dei et intellegam in 
 nouissima. Iudicio quM)e nouissimo non sic erit; sed in 
 aperta iniquorum miseria et aperta felicitate iustorum longe 
 quam nunc est aliud apparebit.

CAPUT XXVIIII. 
 De aduentu Heliae ante iudicium, cuius praedicatione 
 scripturarum secreta reserante Iudaei conuertentur 
 ad Christum. 
 
 Cum autem admonuisset, ut meminissent legis Moysi (quoniam 
 praeuidebat eos multo adhuc tempore non eam spiritaliter, 
 sicut oportuerat, accepturos), continuo subiecit? Et ecce 
 ego mittam uobis Heliam Thesbiten, antequam ueniat 
 dies Domini magnus et inlustris, qui conuertet cor 
 patris ad filium et cor hominis ad proximum suum, 
 ne forte ueniens percutiam terram penitus. Per hunc 
 Heliam magnum mirabilemque prophetam exposita sibi lege 
 ultimo tempore ante iudicium Iudaeos in Christum uerum, 
 id est in Christum nostrum, esse credituros, celeberrimum 
 est in sermonibus cordibusque fidelium. Ipse quippe ante

 

 
 
 
 aduentum iudicis Saluatoris non inmerito speratur esse uenturus, 
 quia etiam nunc uiuere non inmerito creditur. Curru 
 namque igneo raptus est de rebus humanis, quod euidentissime 
 sancta scriptura testatur. Cum uenerit ergo, exponendo 
 legem spiritaliter, quam nunc Iudaei carnaliter sapiunt, conuertet 
 cor patris ad filium, id est cor patrum ad filios: 
 singularem quippe pro numero plurali interpretes septuaginta 
 posuerunt; et est sensus, ut etiam filii sic intellegant legem, 
 id est Iudaei, quem ad modum eam patres intellexerunt. id 
 est prophetae, in quibus erat et ipse Moyses; sic enim cor 
 patrum conuertetur ad filios, cum intellegentia patrum perducetur 
 ad intellegentiam filiorum; et cor filiorum ad patres 
 eorum, dum in id, quod senserunt illi, consentiunt et isti ; 
 ubi Septuaginta dixerunt: Et cor hominis ad proximum 
 s u u m. Sunt enim inter se ualde proximi patres et filii. Quamquam 
 in uerbis septuaginta interpretum, qui prophetice interpretati 
 sunt. potest alius sensus idemque electior inueniri. 
 ut intellegatur Helias cor Dei Patris conuersurus ad Filium: 
 non utique agendo ut Pater diligat Filium, sed docendo quod 
 Pater diligat Filium; ut et Iudaei, quem prius oderant, diligant 
 eundem, qui noster est, Christum. Iudaeis enim nunc 
 auersum cor habet Deus a Christo nostro, quia hoc putant. 
 Eis ergo tunc cor eius conuertetur ad Filium, cum ipsi conuerso 
 corde didicerint dilectionem Patris in Filium. Quod 
 uero sequitur: Et cor hominis ad proximum suum, id 
 est, conuertet Helias et cor hominis ad proximum suum: 
 quid melius intellegitur quam cor hominis ad hominem

 

 
 
 
 Christum? Cum enim sit in forma Dei Deus noster, formam serui 
 accipiens esse dignatus est etiam proximus noster. Hoc ergo 
 faciet Helias. Ne forte, inquit, ueniam et percutiam 
 terram penitus. Terra sunt enim, qui terrena sapiunt, 
 sicut Iudaei carnales usque nunc; ex quo uitio contra Deum 
 murmura illa uenerunt: Quia mali ei placent, et: Vanus 
 est qui seruit Deo.

CAPUT XXX. 
 Quod in libris ueteris testamenti, cum Deus legitur 
 iudicaturus, non euidenter Christi persona 
 monstretur, sed ex quibusdam testimoniis, ubi 
 Dominus Deus loquitur, appareat non dubie, quod 
 ipse sit Christus. 
 
 Multa alia sunt scripturarum testimonia diuinarum de 
 nouissimo iudicio Dei, quae si omnia colligam, nimis longum 
 erit. Satis ergo sit, quod et nouis et ueteribus litteris sacris 
 hoc praenuntiatum esse probauimus. Sed ueteribus per Christum 
 futurum esse iudicium, id est iudicem Christum de 
 caelo esse uenturum, non tam, quam nouis, euidenter expressum 
 est, propterea quia, cum ibi dicit Dominus Deus se 
 esse uenturum uel Dominum Deum dicitur esse uenturum, 
 non consequenter intellegitur Christus. Dominus enim Deus 
 et Pater est et Filius et Spiritus sanctus; neque hoc tamen 
 intestatum relinquere nos oportet. Primo itaque demonstrandum 
 est, quem ad modum Iesus Christus tamquam Dominus 
 
 
 Deus loquatur in propheticis libris, et tamen Iesus Christus 
 euidenter appareat, ut et quando non sic apparet et tamen 
 ad illud ultimum iudicium Dominus Deus dicitur esse

 

 
 
 
 uenturus, possit Iesus Christus intellegi. Est locus aput Esaiam 
 prophetam, qui hoc quod dico euidenter ostendit. Deus enim 
 per prophetam: Audi me, inquit, Iacob et Israel quem 
 ego uoco. Ego sum primus et ego in sempiternum, 
 et manus mea fundauit terram, et dextera mea 
 firmauit caelum. Vocabo eos, et stabunt simul, et 
 congregabuntur omnes et audient. Quis ei nuntiauit 
 haec? Diligens te feci uoluntatem tuam super 
 Babylonem, ut auferrem semen Chaldaeorum. Et 
 locutus sum et ego uocaui; adduxi eum et prosperam 
 feci uiam eius. Accedite ad me et audite haec. 
 Non a principio in abscondito locutus sum; quando 
 fiebant, ibi eram. Et nunc Dominus Deus misit 
 me et Spiritus eius. Nempe ipse est, qui loquebatur sicut 
 Dominus Deus; nec tamen intellegeretur Iesus Christus, nisi 
 addidisset: Et nunc Dominus Deus misit me et Spiritus 
 eius. Dixit hoc enim secundum formam serui, de re 
 futura utens praeteriti temporis uerbo, quem ad modum aput 
 eundem prophetam legitur: Sicut ouis ad immolandum 
 ductus est. Non enim ait: \'ducetur\', sed pro eo, quod futurum erat, praeteriti temporis uerbum posuit. Et adsidue 
 prophetia sic loquitur. 
 
 Est [et] alius locus aput Zachariam, qui hoc euidenter 
 ostendit, quod omnipotentem misit omnipotens: quis quem. 
 nisi Deus Pater Deum Filium? Nam ita scriptum est: Haec 
 dicit Dominus omnipotens: Post gloriam misit me 
 super gentes, quae spoliauerunt uos; quia qui

 

 
 
 
 tetigerit uos, quasi [qui] tangit pupillam oculi 
 eius. Ecce ego inferam manum meam super eos, et 
 erunt spolia his, qui seruierant eis;et cognoscetis 
 quia Dominus omnipotens misit me. Ecce dicit Dominus 
 omnipotens a Domino omnipotente se missum. Quis hic 
 audeat intellegere nisi Christum loquentem, scilicet ouibus 
 quae perierant domus Israel? Ait namque in euangelio: Non 
 sum missus nisi ad oues quae perierunt domus 
 Israel; quas hic comparauit pupillae oculi Dei propter excellentissimum 
 dilectionis adfectum; ex quo genere ouium 
 etiam ipsi apostoli fuerunt. Sed post gloriam resurrectionis 
 utique suae (quae antequam fieret, ait euangelista: Iesus 
 nondum erat glorificatus) etiam super gentes missus 
 est in apostolis suis, ac sic inpletum est quod in psalmo 
 legitur: Erues me de contradictionibus populi, constitues 
 me in caput gentium, ut, qui spoliauerant Israelitas 
 quibusque Israelitae seruierant, quando sunt gentibus 
 subditi, non uicissim eodem modo spoliarentur, sed ipsi spolia 
 fierent Israelitarum (hoc enim apostolis promiserat dicens: 
 Faciam uos piscatores hominum, et uni eorum: Ex 
 hoc iam, inquit, homines eris capiens); spolia ergo 
 fierent, sed in bonum, tamquam erepta uasa illi forti, sed 
 fortius adligato. 
 
 Item per eundem prophetam Dominus loquens: Et erit, 
 inquit, in die illa quaeram auferre omnes gentes 
 quae ueniunt contra Hierusalem, et effundam super 
 domum Dauid et super habitatores

 

 
 
 
 Hierusalemspiritumgratiaeetraisericordiaejetadspicient 
 ad me pro eo quod insultauerunt, et plangent 
 super eo planctum quasi super carissimum, et 
 dolebunt dolore quasi super unigenitum. Numquid 
 nisi Dei est auferre omnes gentes inimicas sanctae ciuitatis 
 Hierusalem, quae ueniunt contra eam, id est contrariae 
 sunt ei, uel, sicut alii sunt interpretati, ueniunt super 
 ... eam, id est, ut eam sibi subiciant; aut effundere super domum 
 Dauid et super habitatores eiusdem ciuitatis spiritum 
 gratiae et misericordiae? Hoc utique Dei est, et ex persona 
 Dei dicitur per prophetam; et tamen hunc Deum haec tam 
 magna et tam diuina facientem se Christus ostendit adiungendo 
 adque dicendo: Et adspicient ad me pro eo quod 
 insultauerunt, et plangent super eo planctum quasi 
 super carissimum (siue dilectum) et dolebunt dolore 
 quasi super unigenitum. Paenitebit quippe Iudaeos in 
 die illa, etiam eos, qui accepturi sunt spiritum gratiae et 
 misericordiae, quod in eius passione insultauerint Christo, 
 cum ad eum adspexerint in sua maiestate uenientem eumque 
 esse cognouerint, quem prius humilem in suis parentibus 
 inluserunt; quamuis et ipsi parentes eorum tantae illius inpietatis 
 auctores resurgentes uidebunt eum, sed puniendi iam. 
 non adhuc corrigendi. Non itaque hoc loco ipsi intellegendi 
 sunt, ubi dictum est: Et effundam super domum Dauid 
 et super habitatores Hierusalem spiritum gratiae et 
 misericordiae; et adspicient ad me pro eo quod insultauerunt; 
 sed tamen de illorum stirpe uenientes, qui per 
 Heliam illo tempore credituri sunt. Sed sicut dicimus Iudaeis: 
 \'Vos occidistis Christum\', quamuis hoc parentes eorum fecerint: 
 sic et isti se dolebunt fecisse quodam modo, quod fecerunt 
 illi, ex quorum stirpe descendunt. Quamuis ergo accepto

 
 
 
 spiritu gratiae et misericordiae iam fideles non damnabuntur 
 cum inpiis parentibus suis, dolebunt tamen tamquam ipsi 
 fecerint, quod ab illis factum est. Non igitur dolebunt reatu 
 criminis, sed pietatis adfectu. Sane ubi dixerunt septuaginta 
 interpretes: Et adspicient ad me pro eo quod insultauerunt, 
 sic interpretatum est ex Hebraeo: Et adspicient 
 ad me, quem confixerunt; quo quidem uerbo euidentius 
 Christus crucifixus apparet. Sed illa insultatio, quam septuaginta 
 ponere maluerunt, eius uniuersae non defuit passioni. 
 Nam et detento et adligato et adiudicato et obprobrio ignominiosae 
 uestis induto et spinis coronato et calamo in capite 
 percusso et inridenter fixis genibus adorato et crucem suam 
 portanti et in ligno iam pendenti utique insultauerunt. Proinde 
 interpretationem non sequentes unam, sed utramque iungentes, 
 cum et insultauerunt et confixerunt legimus, plenius 
 ueritatem dominicae passionis agnoscimus. 
 
 Cum ergo in propheticis litteris ad nouissimum iudicium 
 faciendum Deus legitur esse uenturus, etsi eius alia distinctio 
 non ponatur, tantummodo propter ipsum iudicium Christus 
 debet intellegi, quia etsi Pater iudicabit, per aduentum 
 filii hominis iudicabit. Nam ipse per suae praesentiae manifestationem 
 non iudicat quemquam, sed omne iudicium 
 dedit Filio, qui manifestabitur homo iudicaturus, sicut homo 
 est iudicatus. Quis est enim alius, de quo item Deus loquitur 
 per Esaiam sub nomine Iacob et Israel, de cuius semine 
 corpus accepit? quod ita scriptum est: Iacob puer meus, 
 suscipiam illum; Israel electus meus, adsumsit eum 
 anima mea. Dedi Spiritum meum in illum, iudicium 
 gentibus proferet. Non clamabit neque cessabit neque 
 audietur foris uox eius. Calamum quassatum non

 

 
 
 
 conteret et linum fumans non exstinguet; sed in ueritate 
 proferet iudicium. Refulgebit et non confringetur, 
 donec ponat in terra iudicium; et in nomine eius 
 gentes sperabunt. In Hebraeo non legitur Iacob et Israel: 
 sed quod ibi legitur seruus meus, nimirum septuaginta 
 interpretes uolentes admonere quatenus id accipiendum sit, 
 quia scilicet propter formam serui dictum est, in qua se 
 Altissimus humillimum praebuit, ipsius hominis nomen ad 
 eum significandum posuerunt, de cuius genere eadem serui 
 forma suscepta est. Datus est in eum Spiritus sanctus, quod 
 et columbae specie euangelio teste monstratum est; iudicium 
 gentibus protulit, quia praenuntiauit futurum, quod gentibus 
 erat occultum; mansuetudine non clamauit, nec tamen in 
 praedicanda ueritate cessauit; sed non est audita foris uox 
 eius nec auditur, quando quidem ab eis, qui foris ab eius 
 corpore praecisi sunt, non illi oboeditur; ipsosque suos persecutores 
 Iudaeos, qui calamo quassato perdita integritate 
 [et] lino fumanti amisso lumine conparati sunt, non contriuit, 
 non exstinxit, quia pepercit eis, qui nondum uenerat eos iudicare, 
 sed iudicari ab eis. In ueritate sane protulit iudicium 
 praedicens eis, quando puniendi essent, si in sua malignitate 
 persisterent. Refulsit in monte facies eius, in orbe fama eius; 
 nec confractus siue contritus est, quia neque in se neque in 
 ecclesia sua, ut esse desisteret, persecutoribus cessit; et ideo 
 non est factum nec fiet, quod inimici eius dixerunt uel dicunt: 
 Quando morietur et peribit nomen eius? donec ponat 
 in terra iudicium. Ecce manifestatum est quod absconditum 
 quaerebamus; hoc enim est nouissimum iudicium, quod 
 ponet in terra, cum uenerit ipse de caelo, de quo iam

 

 
 
 
 uidemus inpletum, quod hic ultimum positum est: Et nomine 
 eius gentes sperabunt. Per hoc certe quod negari non 
 potest etiam illud credatur quod inpudenter negatur. Quis 
 enim speraret, quod etiam hi, qui nolunt adhuc credere in 
 Christum, iam nobiscum uident et. quoniam negare non 
 possunt, dentibus suis frendent et tabescunt? Quis, inquam, 
 speraret gentes in Christi nomine speraturas, quando tenebatur 
 ligabatur, caedebatur inludebatur, crucifigebatur, quando 
 et ipsi discipuli spem perdiderant, quam in illo habere iam 
 coeperant? Quod tunc uix unus latro sperauit in cruce, nunc . 
 sperant gentes longe lateque diffusae, et ne in aeternum 
 moriantur, ipsa in qua ille mortuus est cruce signantur. 
 
 Nullus igitur uel negat uel dubitat per Christum Iesum 
 tale, quale istis sacris litteris praenuntiatur, nouissimum futurum 
 esse iudicium, nisi qui eisdem litteris nescio qua incredibili 
 animositate seu caecitate non credit, quae iam ueritatem 
 suam orbi demonstrauere terrarum. In illo itaque iudicio 
 uel circa illud iudicium has res didicimus esse uenturas, 
 Heliam Thesbiten, fidem Iudaeorum, Antichristum persecuturum, 
 Christum iudicaturum, mortuorum resurrectionem, bonorum 
 malorumque diremtionem, mundi conflagrationem eiusdemque 
 renouationem. Quae omnia quidem uentura esse 
 credendum est; sed quibus modis et quo ordine ueniant, 
 magis tunc docebit rerum experientia, quam nunc ad perfectum 
 hominum intellegentia ualet consequi. Existimo tamen 
 eo quo a me commemorata sunt ordine esse uentura. 
 
 Duo nobis ad hoc opus pertinentes reliqui sunt libri, ut 
 adiuuante Domino promissa conpleamus; quorum erit unus 
 de malorum supplicio, alius de felicitate iustorum; in quibus 
 maxime, sicut Deus donauerit, argumenta refellentur humana, 
 quae contra praedicta ac promissa diuina sapienter sibi miseri

 
 
 
 rodere uidentur et salubris fidei nutrimenta uelut falsa et 
 ridenda contemnunt. Qui uero secundum Deum sapiunt, omnia, 
 quae incredibilia uidentur hominibus et tamen scripturis 
 sanctis, quarum iam ueritas multis modis adserta est, continentur, 
 maximum argumentum tenent ueracem Dei omnipotentiam, 
 quem certum habent nullo modo in eis potuisse 
 mentiri et posse facere quod inpossibile est infideli.

De ordine disputationis, qua prius disserendum est 
 de perpetuo supplicio damnatorum cum diabolo quam 
 de aeterna felicitate sanctorum. 
 
 Cum per Christum Dominum nostrum, iudicem uiuorum 
 adque mortuorum, ad debitos fines ambae peruenerint ciuitates, 
 quarum est una Dei, altera diaboli, cuius modi supplicium 
 sit futurum diaboli et omnium ad eum pertinentium. 
 in hoc libro nobis, quantum ope diuina ualebimus, diligentius 
 disputandum est. Ideo autem hunc tenere ordinem malui, ut 
 postea disseram de felicitate sanctorum, quoniam utrumque 
 cum corporibus erit et incredibilius uidetur esse in aeternis 
 corpora durare cruciatibus quam sine dolore ullo in aeterna 
 beatitudine permanere; ac per hoc cum illam poenam non 
 debere esse incredibilem demonstrauero, adiuuabit me pluri - u 
 mum, ut multo facilius omni carens molestia inmortalitas 
 corporum in sanctis futura credatur. Nec a diuinis ordo iste

 
 
 
 abhorret eloquiis, ubi aliquando quidem bonorum beatitudo 
 prius ponitur, ut est illud: Qui bona fecerunt, in resurrectionem 
 uitae; qui autem mala egerunt, in resurrectionem 
 iudicii; sed aliquando et posterius, ut est: Mittet 
 filius hominis angelos suos, et colligent de regno 
 eius omnia scandala et mittent in caminum ignis 
 ardentem; illic erit fletus et stridor dentium; tunc 
 iusti fulgebunt sicut sol in regno Patris sui, et illud: 
 Sic ibunt isti in supplicium aeternum, iusti autem 
 in uitam \' aeternam; et in prophetis, quod commemorare 
 longum est, nunc ille, nunc iste ordo, si quis inspiciat, inuenitur. 
 Sed ego istum qua causa elegerim, dixi.

CAPUT II. 
 An possint corpora in ustione ignis esse perpetua. 
 
 Quid igitur ostendam, unde conuincantur increduli, posse 
 humana corpora animata adque uiuentia non solum numquam 
 morte dissolui, sed in aeternorum quoque ignium durare 
 tormentis? Nolunt enim hoc ad Omnipotentis nos referre 
 potentiam, sed aliquo exemplo persuaderi sibi flagitant. Quibus 
 si respondebimus esse animalia profecto corruptibilia, 
 quia mortalia. quae tamen in mediis ignibus uiuant; nonnullum 
 etiam genus uermium in aquarum calidarum scaturrigine 
 reperiri, quarum feruorem nemo inpune contrectat; illos autem 
 non solum sine ulla sui laesione ibi esse, sed extra esse non 
 posse: aut nolunt credere, si ostendere non ualemus; aut, si 
 ualuerimus sine oculis demonstrare res ipsas siue per testes 
 idoneos edocere, non satis esse hoc ad exemplum rei, de qua

 

 

 

 
 
 
 quaestio est, eadem infidelitate contendent, quia haec animalia 
 nec semper uiuunt et in illis femoribus sine doloribus uiuunt: 
 suae quippe naturae conuenientibus uegetantur illis, non cruciantur 
 elementis; quasi non incredibilius sit uegetari quam 
 cruciari talibus rebus. Mirabile est enim dolere in ignibus 
 et tamen uiuere, sed mirabilius uiuere in ignibus nec dolere. 
 Si autem hoc creditur, quur non et illud?

CAPUT III. 
 An consequens sit, ut corporeum dolorem sequatur 
 carnis interitus. 
 
 
 Sed nullum est, inquiunt, corpus, quod dolere possit nec 
 possit mori. Et hoc unde scimus? Nam de corporibus quis 
 certus est daemonum, utrum in eis doleant, quando se adfligi 
 magnis cruciatibus confitentur? Quod si respondetur terrenum 
 corpus solidum scilicet adque conspicuum nullum esse, adque 
 ut uno potius nomine id explicem, nullam esse carnem, quae 
 dolere possit morique non possit: quid aliud dicitur, nisi 
 quod sensu corporis homines et experientia collegerunt? Nullam 
 namque carnem nisi mortalem sciunt; et haec est eorum 
 tota ratio, ut, quod experti non sunt, nequaquam esse posse 
 arbitrentur. Nam cuius rationis est dolorem facere mortis 
 argumentum, cum uitae potius sit indicium? Etsi enim quaerimus, 
 utrum semper possit uiuere: certum tamen est uiuere 
 omne quod dolet doloremque omnem nisi in re uiuente esse 
 non posse. Necesse est ergo ut uiuat dolens, non est necesse ut 
 occidat dolor, quia nec corpora ista mortalia et utique moritura 
 omnis dolor occidit, et ut dolor aliquis possit occidere. illa 
 causa est, quoniam sic est anima conexa huic corpori, ut 
 summis doloribus cedat adque discedat; quoniam et ipsa conpago 
 membrorum adque uitalium sic infirma est, ut eam

 
 
 
 uim, quae magnum uel summum dolorem facit, non ualeat 
 sustinere. Tunc autem tali corpori anima et eo conectetur 
 modo, ut illud uinculum, sicut nulla temporis longitudine 
 soluetur, ita nullo dolore rumpatur. Proinde etiamsi caro 
 nunc talis nulla est, quae sensum doloris perpeti possit mortemque 
 non possit: erit tamen tunc talis caro, qualis nunc 
 non est, sicut talis erit et mors qualis nunc non est. Non 
 enim nulla, sed sempiterna mors erit, quando nec uiuere 
 anima poterit Deum non habendo nec doloribus corporis 
 carere moriendo. Prima mors animam nolentem pellit e corpore, 
 secunda mors animam nolentem tenet in corpore; ab 
 utraque morte communiter id habetur, ut quod non uult 
 anima de suo corpore patiatur. 
 
 Adtendunt autem isti contradictores nullam esse nunc caris, 
 quae dolorem pati possit mortemque non possit, et non 
 adtendunt esse tamen aliquid tale quod corpore maius sit. 
 Ipse quippe animus, cuius praesentia corpus uiuit et regitur, 
 et dolorem pati potest et mori non potest. Ecce inuenta res 
 est, quae, cum sensum doloris habeat, inmortalis est. Hoc 
 igitur erit tunc etiam in corporibus damnatorum, quod nunc 
 esse scimus in animis omnium. Si autem consideremus diligentius, 
 dolor, qui dicitur corporis, magis ad animam pertinet. 
 Animae est enim dolere, non corporis, etiam quando ei 
 dolendi causa exsistit a corpore, cum in eo loco dolet, ubi 
 laeditur corpus. Sicut ergo dicimus corpora sentientia et corpora 
 uiuentia, cum ab anima sit corpori sensus et uita: ita 
 corpora dicimus et dolentia, cum dolor corpori nisi ab anima 
 esse non possit. Dolet itaque anima cum corpore in eo loco 
 eius, ubi aliquid contingit ut doleat; dolet et sola, quamuis

 

 
 
 
 sit in corpore, cum aliqua causa etiam inuisibili tristis est 
 ipsa corpore incolumi; dolet etiam non in corpore constituta; 
 nam utique dolebat diues ille aput inferos, quando dicebat: 
 Crucior in hac flamma. Corpus autem nec exanime dolet 
 nec animatum sine anima dolet. Si ergo a dolore argumentum 
 recte sumeretur ad mortem, ut ideo mors possit accidere. 
 quia potuit accidere et dolor, magis ad animam pertineret 
 mori, ad quam magis pertinet et dolere. Cum uero illa, quae 
 magis dolere potest, non possit mori, quid momenti adfert 
 quur illa corpora, quoniam futura sunt in doloribus, ideo 
 etiam moritura esse credamus? Dixerunt quidem Platonici ex 
 terrenis corporibus moribundisque membris esse animae et 
 metuere et cupere et dolere adque gaudere; unde Vergilius: 
 lHinc , inquit, (id est ex moribundis terreni corporis membris) 
 metuunt cupiuntque, dolent gaudentque.\' Sed conuicimus eos 
 in duodecimo huius operis libro, habere animas secundum 
 ipsos ab omni etiam corporis labe purgatas diram cupiditatem. 
 quae rursus incipiunt in corpora uelle reuerti. Ubi autem 
 potest esse cupiditas, profecto etiam dolor potest. Frustrata 
 quippe cupiditas, siue non perueniendo quo tendebat, siue 
 amittendo quo peruenerat, uertitur in dolorem. Quapropter si 
 anima, quae uel sola uel maxime dolet, habet tamen quandam 
 pro suo modo inmortalitatem suam, non ideo mori poterunt 
 illa corpora, quia dolebunt. Postremo si corpora faciunt, 
 ut animae doleant, quur eis dolorem possunt. mortem uero 
 inferre non possunt, nisi quia non est consequens, ut mortem 
 faciat quod dolorem facit? Quur ergo incredibile est ita ignes 
 illis corporibus dolorem posse inferre, non mortem, sicut ipsa 
 corpora dolere animas faciunt, quas tamen non ideo mori

 

 
 
 
 cogunt? Non est igitur necessarium futurae mortis argumentum 
 dolor.

CAPUT IIII. 
 De naturalibus exemplis, quorum consideratio doceat 
 posse inter cruciatus uiuentia corpora permanere. 
 
 
 Quapropter si, ut scripserunt qui naturas animalium curiosius 
 indagarunt, salamandra in ignibus uiuit et quidam notissimi 
 Siciliae montes, qui tanta temporis diuturnitate ac uetustate 
 usque nunc ac deinceps flammis aestuant adque integri 
 perseuerant, satis idonei testes sunt non omne, quod ardet, 
 absumi et anima indicat non omne, quod dolere potest, posse 
 etiam mori: quid adhuc a nobis rerum poscuntur exempla, 
 quibus doceamus non esse incredibile, ut hominum corpora 
 sempiterno supplicio punitorum et in igne animam non amittant 
 et sine detrimento ardeant et sine interitu doleant? 
 
 
 Habebit enim tunc istam carnis substantia qualitatem ab illo 
 inditam, qui tam miras et uarias tot rebus indidit, quas uidemus, 
 ut eas, quia multae sunt, non miremur. Quis enim nisi 
 Deus creator omnium dedit carni pauonis mortui ne putesceret? 
 Quod cum auditum incredibile uideretur, euenit ut aput 
 Carthaginem nobis cocta adponeretur haec auis, de cuius 
 pectore pulparum, quantum uisum est, decerptum seruari 
 iussimus; quod post dierum tantum spatium, quanto alia 
 caro quaecumque cocta putesceret, prolatum adque oblatum 
 nihilo nostrum offendit olfactum. Itemque repositum post 
 dies amplius quam triginta idem quod erat inuentum est, 
 idemque post annum, nisi quod aliquantum corpulentiae siccioris 
 et contractioris fuit. Quis paleae dedit uel tam

 
 
 
 frigidam uim, ut obrutas niues seruet, uel tam feruidam, ut poma 
 inmatura maturet? 
 
 De ipso igne mira quis explicet, quo quaeque adusta nigrescunt, 
 cum ipse sit lucidus, et paene omnia, quae ambit et 
 lambit, colore pulcherrimus decolorat adque ex pruna fulgida 
 carbonem taeterrimum reddit? Neque id quasi regulariter definitum 
 est; nam e contrario lapides igne candente percocti 
 et ipsi fiunt candidi, et quamuis magis ille rubeat, illi albicent, 
 congruit tamen luci quod album est, sicut nigrum 
 tenebris. Cum itaque ignis in lignis ardeat, ut lapides coquat, 
 contrarios habet non in contrariis rebus effectus. Etsi enim 
 lapides et ligna diuersa sunt, contraria tamen non sunt, sicut 
 album et nigrum, quorum in lapidibus unum facit, alterum 
 in lignis, clarus illos clarificans, haec obfuscans, cum in 
 illis deficeret, nisi in istis uiueret. Quid, in carbonibus nonne 
 miranda est et tanta infirmitas, ut ictu leuissimo frangantur, 
 pressu facillimo conterantur, et tanta firmitas, ut nullo umore 
 corrumpantur, nulla aetate uincantur, usque adeo ut eos substernere 
 soleant, qui limites figunt, ad conuincendum litigatorem, 
 quisquis post quantalibet tempora exstiterit fixumque 
 lapidem limitem non esse contenderit? Quis eos in terra umida 
 infossos, ubi ligna putescerent, tamdiu durare incorruptibiliter 
 posse nisi rerum ille corruptor ignis effecit? 
 
 Intueamur etiam miraculum calcis. Excepto eo, de quo 
 iam satis diximus, quod igne candicat, quo alia taetra redduntur, 
 etiam occultissime ab igne ignem concipit eumque 
 iam gleba tangentibus frigida tam latenter seruat, ut nulli 
 nostro sensui prorsus appareat, sed conpertus experimento. 
 etiam dum non apparet, sciatur inesse sopitus. Propter quod

 
 
 
 eam uiuam calcem loquimur, uelut ipse ignis latens anima 
 sit inuisibilis uisibilis corporis. Iam uero quam mirum est, 
 quod, cum exstinguitur, tunc accenditur! Ut enim occulto 
 igne careat, aquae infunditur aquaue perfunditur, et cum ante 
 sit frigida, inde feruescit, unde feruentia cuncta frigescunt. 
 
 
 Velut exspirante ergo illa gleba discedens ignis, qui latebat, 
 apparet, ac deinde tamquam morte sic frigida est, ut adiecta 
 unda non sit arsura et quam calcem uocabamus uiuam, uocemus 
 exstinctam. Quid est quod huic miraculo addi posse 
 uideatur? et tamen additur. Nam si non adhibeas aquam, 
 sed oleum, quod magis fomes est ignis, nulla eius perfusione 
 uel infusione feruescit. Hoc miraculum si de aliquo Indico 
 lapide legeremus siue audiremus et in nostrum experimentum 
 uenire non posset, profecto aut mendacium putaremus aut 
 certe granditer miraremur. Quarum uero rerum ante nostros 
 oculos cottidiana documenta uersantur, non genere minus 
 mirabili, sed ipsa adsiduitate uilescunt, ita ut ex ipsa India, 
 quae remota est pars orbis a nobis, desierimus nonnulla 
 mirari, quae ad nos potuerunt miranda perduci. 
 
 Adamantem lapidem multi aput nos habent et maxime 
 aurifices insignitoresque gemmarum, qui lapis nec ferro nec 
 igni nec alia ui ulla perhibetur praeter hircino sanguine uinci. 
 Sed qui eum habent adque nouerunt, numquid ita mirantur 
 ut hi, quibus primum potentia eius ostenditur? Quibus autem 
 non ostenditur, fortasse nec credunt; aut si credunt, inexperta 
 mirantur; et si contigerit experiri, adhuc quidem mirantur 
 insolita, sed adsiduitas experiendi paulatim subtrahit

 

 
 
 
 admirationis incitamentum. Magnetem lapidem nouimus mirabilem 
 ferri esse raptorem; quod cum primum uidi, uehementer 
 inhorrui. Quippe cernebam a lapide ferreum anulum raptum 
 adque suspensum; deinde tamquam ferro, quod rapuerat, uim 
 dedisset suam communemque fecisset, idem anulus alteri admotus 
 est eundemque suspendit, adque ut ille prior lapidi, sic 
 alter anulus priori anulo cohaerebat; accessit eodem modo tertius, 
 accessit et quartus; iamque sibi per mutua circulis 
 nexis non inplicatorum intrinsecus, sed extrinsecus adhaerentium 
 quasi catena pependerat anulorum. Quis istam uim 
 lapidis non stuperet, quae illi non solum inerat, uerum etiam 
 per tot suspensa transibat et inuisibilibus ea uinculis subligabat? 
 Sed multo est mirabilius, quod a fratre et coepiscopo 
 meo Seuero Mileuitano de isto lapide comperi. Se ipsum 
 namque uidisse narrauit, quem ad modum Bathanarius quondam 
 comes Africae, cum aput eum conuiuaretur episcopus, 
 eundem protulerit lapidem et tenuerit sub argento ferrumque 
 super argentum posuerit; deinde sicut subter mouebat manum, 
 qua lapidem tenebat, ita ferrum desuper mouebatur, adque 
 argento medio nihilque patiente concitatissimo cursu ac recursu 
 infra lapis ab homine, supra ferrum rapiebatur a lapide. Dixi 
 quod ipse conspexi, dixi quod ab illo audiui, cui tamquam 
 ipse uiderim credidi. Quid etiam de isto magnete legerim 
 dicam. Quando iuxta eum ponitur adamans, non rapit femlID . 
 et si iam rapuerat, ut ei propinquauerit, mox remittit. India 
 mittit hos lapides; sed si eos nos cognitos iam desistimus 
 admirari, quanto magis illi, a quibus ueniunt, si eos

 

 
 
 
 facillimos habent, sic forsitan habent, ut nos calcem, quam miro 
 modo aqua feruescentem , qua solet ignis exstingui, et oleo 
 non feruescentem , quo solet ignis accendi, quia in promtu \' 
 nobis est, non miramur.

CAPUT V. 
 Quanta sint, quorum ratio nequeat agnosci, et tamen 
 eadem uera esse non sit ambiguum. 
 
 Verum tamen homines infideles, qui, cum diuina uel praeterita 
 uel futura miracula praedicamus, quae illis experienda 
 non ualemus ostendere, rationem a nobis earum flagitant 
 rerum, quam quoniam non possumus reddere (excedunt enim 
 uires mentis humanae), existimant falsa esse quae dicimus, 
 ipsi de tot mirabilibus rebus, quas uel uidere possumus uel 
 uidemus, debent reddere rationem. Quod si fieri ab homine 
 non posse peruiderint, fatendum est eis non ideo aliquid 
 non fuisse uel non futurum esse, quia ratio inde non potest 
 reddi. quando quidem sunt ista, de quibus similiter non potest. 
 Non itaque pergo per plurima, quae mandata sunt litteris, 
 non gesta adque transacta, sed in locis quibusque manentia; 
 quo si quisquam ire uoluerit et potuerit, utrum uera sint, 
 explorabit; sed pauca commemoro. Agrigentinum Siciliae salem 
 perhibent, cum fuerit admotus igni, uelut in aqua fluescere; 
 cum uero ipsi aquae, uelut in igne crepitare. Aput Garamantas 
 quendam fontem tam frigidum diebus, ut non bibatur, 
 tam feruidum noctibus, ut non tangatur. In Epiro alium 
 fontem, in quo faces, ut in ceteris, exstinguuntur accensae, 
 sed, non ut in ceteris, accenduntur exstinctae. Asbeston Arcadiae 
 lapidem propterea sic uocari, quod accensus semel iam 
 non possit exstingui. Lignum cuiusdam ficus Aegyptiae, non 
 ut ligna cetera in aquis natare, sed mergi; et, quod est

 

 
 
 
 mirabilius, cum in imo aliquamdiu fuerit, inde ad aquae superficiem 
 rursus emergere, quando madefactum debuit umoris 
 pondere praegrauari. Poma in terra Sodomorum gigni quidem 
 et ad maturitatis faciem peruenire; sed morsu pressuue tentata 
 in fumum ac fauillam corio fatiscente uanescere. Pyriten 
 lapidem Persicum tenentis manum, si uehementius prematur, 
 adurere, propter quod ab igne nomen accepit. In eadem Perside 
 gigni etiam lapidem seleniten, cuius interiorem candorem 
 cum luna crescere adque deficere. In Cappadocia etiam uento 
 equas concipere, eosdemque fetus non amplius triennio uiuere. 
 Tylon Indiae insulam eo praeferri ceteris terris, quod omnis 
 arbor, quae in ea gignitur, numquam nudatur tegmine foliorum. 
 
 De bis adque aliis innumerabilibus mirabilibus, quae 
 historia non factorum et transactorum, sed manentium locorum 
 tenet, mihi autem aliud agenti ea persequi nimis longum 
 est, reddant rationem, si possunt, infideles isti, qui nolunt 
 diuinis litteris credere; quid aliud quam non putantes eas 
 esse diuinas, eo quod res habeant incredibiles, sicuti hoc 
 est unde nunc agimus. Non enim admittit, inquiunt, ulla 
 ratio, ut caro ardeat nec absumatur, doleat neque moriatur; 
 ratiocinatores uidelicet magni, qui de omnibus rebus, quas 
 esse mirabiles constat, possint reddere rationem. lieddant 
 ergo de his, quae pauca posuimus, quae procul dubio si esse 
 nescirent et ea futura esse diceremus, multo minus crederent 
 quam quod nunc dicentibus nobis nolunt credere aliquando 
 uenturum. Quis enim eorum nobis crederet, si, quem ad 
 modum dicimus futura hominum uiua corpora, quae semper 
 arsura adque dolitura nec tamen aliquando moritura sint, ita 
 diceremus in futuro saeculo futurum salem, quem faceret

 

 
 
 
 ignis uelut in aqua fluescere, eundemque faceret aqua uelut 
 in igne crepitare; aut futurum fontem, cuius aqua in refrigerio 
 noctis sic ardeat, ut non possit tangi, in aestibus uero 
 diei sic algeat, ut non possit bibi; aut futurum lapidem, uel 
 eum qui suo calore manum constringentis adureret, uel eum 
 qui undecumque accensus exstingui omnino non posset, et 
 cetera quae praetermissis aliis innumeris commemoranda interim 
 duxi? Haec ergo in illo saeculo, quod futurum est, si 
 diceremus futura nobisque increduli responderent: \'Si uultis 
 ut ea credamus, de singulis reddite rationem\': nos non posse 
 confiteremur, eo quod istis et similibus Dei miris operibus 
 infirma mortalium ratiocinatio uinceretur; fixam tamen aput 
 nos esse rationem, non sine ratione Omnipotentem facere, 
 unde animus humanus infirmus rationem non potest reddere; 
 et in multis quidem rebus incertum nobis esse quid uelit, 
 illud tamen esse certissimum, nihil eorum illi esse inpossibile, 
 quaecumque uoluerit; eique nos credere praedicenti, quem 
 neque inpotentem neque mentientem possumus credere. Hi 
 tamen fidei reprehensores exactoresque rationis quid ad ista 
 respondent, de quibus ratio reddi ab homine non potest, et 
 tamen sunt, et ipsi rationi naturae uidentur esse contraria? 
 Quae si futura esse diceremus, similiter a nobis, sicut eorum 
 quae futura esse dicimus, ab infidelibus ratio posceretur. Ac 
 per hoc, cum in talibus operibus Dei deficiat ratio cordis et 
 sermonis humani, sicut ista non ideo non sunt, sic non ideo 
 etiam illa non erunt, quoniam ratio de utrisque ab homine 
 non potest reddi.

CAPUT VI. 
 Quod non omnia miracula naturalia sint, sed pleraque 
 humano ingenio modificata, pleraque autem daemonum 
 arte conposita. 
 
 Hic forte respondeant: Trorsus nec ista sunt nec ista 
 credimus; falsa de his dicta, falsa conscripta sunt\'; et adiciant 
 ratiocinantes adque dicentes: \'Si talia credenda sunt, credite 
 et uos quod in easdem litteras est relatum, fuisse uel esse 
 quoddam Veneris fanum adque ibi candelabrum et in eo 
 lucernam sub diuo sic ardentem, ut eam nulla tempestas, 
 nullus imber exstingueret, unde sicut ille lapis, ita ista λύχνος ἄσβεστος , 
\t id est lucerna inexstinguibilis, nominata est.\' Quod 
 propterea poterunt dicere, ut respondendi nobis angustias 
 ingerant; quia si dixerimus non esse credendum, scripta illa 
 miraculorum infirmabimus; si autem credendum esse concesserimus, 
 firmabimus numina paganorum. Sed nos, sicut iam 
 in libro duodeuicensimo huius operis dixi, non habemus 
 necesse omnia credere, quae historia continet gentium, cum 
 et ipsi inter se historici, sicut ait Varro, quasi data opera 
 et quasi ex industria per multa dissentiant; sed ea, si uolumus. 
 credimus, quae non aduersantur libris, quibus non dubitamus 
 oportere nos credere. De his autem miraculorum locis nobis 
 ad ea, quae futura persuadere incredulis uolumus, satis illa 
 sufficiunt, quae nos quoque possumus experiri, et eorum 
 testes idoneos non difficile est inuenire. De isto autem fano 
 Veneris et lucerna inexstinguibili non solum in nullas coartamur 
 angustias, uerum etiam latitudinis nobis campus aperitur. 
 Addimus enim ad istam lucernam inexstinguibilem et humanarum 
 et magicarum, id est per homines daemonicarum

 

 
 
 
 artium et ipsorum per se ipsos daemonum multa miracula; 
 quae si negare uoluerimus, eidem ipsi cui credimus sacrarum 
 litterarum aduersabimur ueritati. Aut ergo in lucerna illa 
 mechanicum aliquid de lapide asbesto ars humana molita 
 est aut arte magica factum est, quod homines illo mirarentur 
 in templo, aut daemon quispiam sub nomine Veneris tanta 
 se efficacia praesentauit, ut hoc ibi prodigium et appareret 
 hominibus et diutius permaneret. Inliciuntur autem daemones 
 ad inhabitandum per creaturas, quas non ipsi, sed Deus condidit, 
 delectabilibus pro sua diuersitate diuersis, non ut animalia 
 cibis, sed ut spiritus signis, quae cuiusque delectationi 
 congruunt, per uaria genera lapidum herbarum, lignorum 
 animalium, carminum rituum. Ut autem inliciantur ab hominibus, 
 prius eos ipsi astutissima calliditate seducunt, uel 
 inspirando eorum cordibus uirus occultum uel etiam fallacibus 
 amicitiis apparendo, eorumque paucos discipulos suos faciunt 
 plurimorumque doctores. Neque enim potuit, nisi primum 
 ipsis docentibus, disci quid quisque illorum adpetat, quid 
 exhorreat, quo inuitetur nomine, quo cogatur; unde magicae 
 artes earumque artifices exstiterunt. Maxime autem possident 
 corda mortalium, qua potissimum possessione gloriantur, cum 
 se transfigurant in angelos lucis. Sunt ergo facta eorum 
 plurima, quae quanto magis mirabilia confitemur, tanto cautius 
 uitare debemus; sed ad hoc, unde nunc agimus, nobis 
 etiam ipsa proficiunt. Si enim haec inmundi daemones possunt, 
 quanto potentiores sunt sancti angeli, quanto potentior 
 est his omnibus Deus, qui tantorum miraculorum effectores 
 etiam ipsos angelos fecit! 
 
 Quam ob rem si tot et tanta mirifica, quae μηχανήματα 
 appellant, Dei creatura utentibus humanis artibus fiunt, ut

 

 
 
 
 ea qui nesciunt opinentur esse diuina (unde factum est,\' ut 
 in quodam templo lapidibus magnetibus in solo et camera 
 proportione magnitudinis positis simulacrum ferreum aeris 
 illius medio inter utrumque lapidem ignorantibus, quid sursum 
 esset ac deorsum, quasi numinis potestate penderet: 
 quale aliquid etiam in illa lucerna Veneris de lapide asbesto 
 ab artifice fieri potuisse iam diximus); si magorum opera, 
 quos nostra scriptura ueneficos et incantatores uocat, in tantum 
 daemones extollere potuerunt, ut congruere hominum 
 sensibus sibi nobilis poeta uideretur, de quadam femina, quae 
 tali arte polleret, dicens: 


 
 Haec se carminibus promittit soluere mentes 
 Quas uelit, ast aliis duras inmittere curas, 
 Sistere aquam fluuiis et uertere sidera retro;- 
 Nocturnosque ciet manes: mugire uidebis 
 Sub pedibus terram et descendere montibus ornos: 
 

 quanto magis Deus potens est facere quae infidelibus sunt 
 incredibilia, sed illius facilia potestati; quando quidem ipse 
 lapidum aliarumque uim rerum et hominum ingenia, qui ea 
 miris utuntur modis, angelicasque naturas omnibus terrenis 
 potentiores animantibus condidit, uniuersa mirabilia mirabili 
 uincente uirtute et operandi iubendi sinendique sapientia, 
 utens omnibus tam mirabiliter, quam creauit.

CAPUT VII. 
 Quod in rebus miris summa credendi ratio sit omnipotentia 
 Creatoris. 
 
 Quur itaque facere non possit Deus, ut et resurgant corpora 
 mortuorum et igne aeterno crucientur corpora damnatorum,

 

 
 
 
 qui fecit mundum in caelo in terra, in aere in aquis innumerabilibus 
 miraculis plenum, cum sit omnibus quibus plenus 
 est procul dubio maius et excellentius etiam mundus ipse 
 miraculum? Sed isti, cum quibus uel contra quos agimus, 
 qui et Deum esse credunt, a quo factus est mundus, et deos 
 ab illo factos, per quos ab illo administratur mundus, et 
 miraculorum effectrices siue spontaneorum siue cultu et ritu 
 quolibet inpetratorum siue etiam magicorum mundanas uel 
 non negant uel insuper et praedicant potestates, quando eis 
 rerum uim mirabilem proponimus aliarum, quae nec animalia 
 sunt rationalia nec ulla ratione praediti spiritus, sicut sunt 
 ea, quorum pauca commemorauimus, respondere adsolent: <Vis 
 est ista naturae, natura eorum sic se habet, propriarum sunt 
 istae efficaciae naturarum.\' Tota itaque ratio est, quur Agrigentinum 
 salem flamma fluere faciat, aqua crepitare, quia 
 haec est natura eius. At hoc esse potius contra naturam 
 uidetur, quae non igni, sed aquae dedit salem soluere, torrere 
 autem igni, non aquae. Sed ista, inquiunt, salis huius naturalis 
 est uis, ut his contraria patiatur. Haec igitur ratio 
 redditur et de illo fonte Garamantico, ubi una uena friget 
 diebus, noctibus feruet, ui utraque molesta tangentibus; haec 
 et de illo alio, qui cum sit contrectantibus frigidus et facem 
 sicut alii fontes exstinguat accensam, dissimiliter tamen adque 
 mirabiliter idem ipse accendit exstinctam; haec et de lapide 
 asbesto, qui cum ignem nullum habeat proprium, accepto 
 tamen sic ardet alieno, ut non possit exstingui; haec de ceteris, 
 quae piget retexere, quibus licet uis insolita contra naturam 
 inesse uideatur, alia tamen de illis non redditur ratio,

 
 
 
 nisi ut dicatur hanc eorum esse naturam. Breuis sane ista 
 est ratio, fateor, sufficiensque responsio. Sed cum Deus auctor 
 sit naturarum omnium, quur nolunt fortiorem nos reddere 
 rationem, quando aliquid uelut inpossibile nolunt credere 
 eisque redditionem rationis poscentibus respondemus hanc 
 esse uoluntatem omnipotentis Dei? qui certe non ob aliud 
 uocatur omnipotens, nisi quoniam quidquid uult potest, qui 
 potuit creare tam multa, quae nisi ostenderentur aut a credendis 
 hodieque dicerentur testibus, profecto inpossibilia putarentur, 
 non solum quae ignotissima aput nos, uerum etiam 
 quae notissima posui. Illa enim quae [aput nos] praeter eos, 
 quorum de his libros legimus, non habent testem et ab eis 
 conscripta sunt, qui non sunt diuinitus docti adque humanitus 
 falli forte potuerunt, licet cuique sine recta reprehensione 
 non credere. 
 
 
 Nam nec ego uolo temere credi cuncta quae posui, quia 
 nec a me ipso ita creduntur, tamquam nulla de illis sit in 
 mea cogitatione dubitatio, exceptis his, quae uel ipse sum 
 expertus et cuiuis facile est experiri; sicut de calce, quod 
 feruet in aqua, in oleo frigida est; de magnete lapide, quod 
 nescio qua sorbitione insensibili stipulam non moueat et ferrum 
 rapiat; de carne non putescente pauonis, cum putuerit 
 et Platonis; de palea sic frigente, ut Suescere niuem non 
 sinat, sic calente ut maturescere poma conpellat; de igne 
 fulgido, quod secundum suam fulgorem lapides coquendo candificet 
 et contra eundem suum fulgorem urendo plurima obfuscet. 
 Tale est et quod nigrae maculae offunduntur ex oleo splendido, 
 similiter nigrae lineae de candido inprimuntur argento, 
 de carbonibus etiam, quod accendente igne sic uertantur in

 
 
 
 contrarium, ut de lignis pulcherrimis taetri, fragiles de duris, 
 inputribiles de putribilibus fiant. Haec ipse quaedam cum 
 multis, quaedam cum omnibus noui, et alia plurima, quae 
 huic libro inserere longum fuit. De his autem, quae posui 
 non experta, sed lecta, praeter de fonte illo, ubi faces exstinguuntur 
 ardentes et accenduntur exstinctae, et de pomis terrae 
 Sodomorum forinsecus quasi maturis, intrinsecus fumeis, nec 
 testes aliquos idoneos, a quibus utrum uera essent audirem, 
 potui reperire. Et illum quidem fontem non inueni qui in 
 Epiro uidisse se dicerent, sed qui in Gallia similem nossent 
 non longe a Gratianopoli ciuitate. De fructibus autem arborum 
 Sodomitarum non tantum litterae fide dignae indicant, 
 uerum etiam tam multi se loquuntur expertos, ut hinc dubitare 
 non possim. Cetera uero sic\' habeo, ut neque neganda 
 neque adfirmanda decreuerim; sed ideo etiam ipsa posui, 
 quoniam aput eorum, contra quos agimus, historicos legi, ut 
 ostenderem qualia multa multique illorum nulla reddita ratione 
 in suorum litteratorum scripta litteris credant, qui nobis 
 credere, quando id, quod eorum experientiam sensumque transgreditur, 
 omnipotentem Deum dicimus esse facturum, nec 
 reddita ratione dignantur. Nam quae melior et ualidior ratio 
 de rebus talibus redditur, quam cum Omnipotens ea posse 
 facere perhibetur et facturus dicitur, quae praenuntiasse ibi 
 legitur, ubi alia multa praenuntiauit, quae fecisse monstratur? 
 Ipse quippe faciet, quia se facturum esse praedixit, quae 
 inpossibilia putantur, qui promisit et fecit ut ab incredulis 
 gentibus incredibilia crederentur.

CAPUT VIII. 
 
 Non esse contra naturam, cum in aliqua re, cuius natura innotuit, aliquid ab eo quod erat notum incipit esse diuersum. 
 
 Si autem respondent propterea se non credere quae de 
 humanis semper arsuris nec umquam morituris corporibus 
 dicimus, quia humanorum corporum naturam nouimus longe 
 aliter institutam, unde nec illa ratio hinc reddi potest, quae 
 de illis naturis mirabilibus reddebatur, ut dici possit: \'Vis 
 ista naturalis est, rei huius ista natura est\'; quoniam scimus 
 humanae carnis istam non esse naturam: habemus quidem 
 quod respondeamus de litteris sacris, hanc ipsam scilicet 
 humanam carnem aliter institutam fuisse ante peccatum, id 
 est, ut posset numquam perpeti mortem; aliter autem post 
 peccatum, qualis in aerumna huius mortalitatis innotuit, ut 
 perpetem uitam tenere non possit; sic ergo aliter, quam nobis 
 nota est, instituetur in resurrectione mortuorum. Sed quoniam 
 istis non credunt litteris, ubi legitur qualis in paradiso 
 uixerit homo quantumque fuerit a necessitate mortis alienus 
 (quibus utique si crederent, non cum illis de poena damnatorum, 
 quae futura est, operosius ageremus): de litteris eorum. 
 qui doctissimi aput illos fuerunt, aliquid proferendum est, 
 quo appareat posse fieri, ut aliter se habeat quaeque res, 
 quam prius in rebus innotuerat suae determinatione naturae. 
 
 Est in Marci Varronis libris, quorum inscriptio est: De 
 gente populi Romani, quod eisdem uerbis, quibus ibi legitur, 
 et hic ponam: \'In caelo, inquit, mirabile exstitit portentum: 
 nam stellam Veneris nobilissimam, quam Plautus

 
 
 
 Vesperugiuem , Homerus Hesperon appellat, pulcherrimam dicens, Castor 
 scribit tantum portentum exstitisse, ut mutaret colorem, magnitudinem, 
 figuram, cursum; quod factum ita neque antea nec 
 postea sit. Hoc factum Ogygo rege dicebant Adrastos Cyzicenos 
 et Dion Neapolites, mathematici nobiles.\' Hoc certe Varro 
 tantus auctor portentum non appellaret, nisi esse contra 
 naturam uideretur. Omnia quippe portenta contra naturam 
 dicimus esse; sed non sunt. Quo modo est enim contra naturam, 
 quod Dei fit uoluntate, cum uoluntas tanti utique conditoris 
 conditae rei cuiusque natura sit? Portentum ergo fit 
 non contra naturam, sed contra quam est nota natura. Quis 
 autem portentorum numerat multitudinem, quae historia gentium 
 continetur? Sed nunc in hoc uno adtendamus, quod 
 ad rem, de qua agimus, pertinet. Quid ita dispositum est ab 
 auctore naturae caeli et terrae, quem ad modum cursus ordinatissimus 
 siderum? Quid tam ratis legibus fixisque firmatum? 
 Et tamen, quando ille uoluit, qui summo regit imperio 
 ac potestate quod condidit. stella prae ceteris magnitudine 
 ac splendore notissima colorem, magnitudinem, figuram et 
 (quod est mirabilius) sui cursus ordinem legemque mutauit. 
 Turbauit profecto tunc, si ulli iam fuerunt, canones astrologorum, 
 quos uelut inerrabili conputatione de praeteritis ac 
 futuris astrorum motibus conscriptos habent, quos canones 
 sequendo ausi sunt dicere. hoc, quod de Lucifero contigit, 
 nec antea nec postea contigisse. Nos autem in diuinis libris 
 legimus etiam solem ipsum et stetisse, cum hoc a Domino

 

 

 
 
 
 Deo petiuisset uir sanctus Iesus Naue, donec coeptum proelium 
 uictoria terminaret, et retrorsum redisse, ut regi Ezechiae 
 quindecim anni ad uiuendum additi hoc etiam prodigio 
 promissioni Dei significarentur adiuncto. Sed ista quoque 
 miracula, quae meritis sunt concessa sanctorum, quando credunt 
 isti facta, magicis artibus tribuunt. Unde illud est, quod 
 superius commemoraui dixisse Vergilium: 

 
 Sistere aquam fluuiis et uertere sidera retro. 
 

 Nam et fluuium stetisse superius inferiusque fluxisse, cum 
 populus Dei ductore supra memorato Iesu Naue uiam carperet, 
 et Helia propheta transeunte ac postea discipulo eius Helisaeo 
 id esse factum in sacris litteris legimus, et retro uersum 
 fuisse maximum sidus regnante Ezechia modo commemorauimus. 
 Quod uero de Lucifero Varro scripsit, non est illic 
 dictum alicui petenti homini id fuisse concessum. 
 
 
 Non ergo de notitia naturarum caliginem sibi faciant infideles, 
 quasi non possit in aliqua re diuinitus fieri aliud, 
 quamdiu eius natura per humanam suam experientiam cognouerunt; 
 quamuis et ipsa, quae in rerum natura omnibus nota 
 sunt, non minus mira sint, essentque stupenda considerantibus 
 cunctis, si, solerent homines mirari mira nisi rara. 
 Quis enim consulta ratione non uideat in hominum innumerabili 
 numerositate et tanta naturae similitudine ualde mirabiliter 
 sic habere singulos singulas facies, ut nisi inter se 
 similes essent, non discerneretur species eorum ab animalibus 
 ceteris; et rursus nisi inter se dissimiles essent, non discernerentur 
 singuli ab hominibus ceteris? Quos ergo similes 
 confitemur, eosdem dissimiles inuenimus. Sed mirabilior est

 

 
 
 
 consideratio dissimilitudinis, quoniam similitudinem iustius 
 uidetur exposcere natura communis. Et tamen quoniam quae 
 sunt rara ipsa sunt mira, multo amplius admiramur quando 
 duos ita similes reperimus, ut in eis discernendis aut semper 
 aut frequenter erremus. 
 
 
 Sed quod dixi scriptum a Varrone, licet eorum sit historicus 
 idemque doctissimus, fortasse uere factum esse non 
 credunt; aut quia non diu mansit alius eiusdem sideris cursus, 
 sed reditum est ad solitum, minus isto mouentur exemplo. 
 Habent ergo aliud, quod etiam nunc possit ostendi eisque 
 puto debere sufficere, quo commoneantur, cum aliquid aduerterint 
 in aliqua institutione naturae eamque sibi notissimam 
 fecerint, non se inde Deo debere praescribere, quasi eam non 
 possit in longe aliud, quam eis cognita est, uertere adque 
 mutare. Terra Sodomorum non fuit utique ut nunc est, sed 
 iacebat simili ceteris facie eademque uel etiam uberiore fecunditate 
 pollebat; nam Dei paradiso in diuinis eloquiis conparata 
 est. Haec postea quam tacta de caelo est, sicut illorum quoque 
 adtestatur historia et nunc ab eis qui ueniunt ad loca 
 illa conspicitur, prodigiosa fuligine horrori est et poma eius 
 interiorem fauillam mendaci superficie maturitatis includunt. 
 Ecce non erat talis, et talis est. Ecce a conditore naturarum 
 natura eius in hanc foedissimam diuersitatem mirabili mutatione 
 conuersa est; et quod post tam longum accidit tempus, 
 tam longo tempore perseuerat. 
 
 
 Sicut ergo non fuit inpossibile Deo, quas uoluit instituere, 
 sic ei non est inpossibile, in quidquid uoluerit, quas instituit, 
 mutare naturas. Unde illorum quoque miraculorum multitudo 
 siluescit, quae monstra ostenta, portenta prodigia

 

 
 
 
 nuncupantur; quae recolere et commemorare si uelim, huius operis 
 quis erit finis? Monstra sane dicta perhibent a monstrando, 
 quod aliquid significando demonstrent, et ostenta ab ostendendo, 
 et portenta a portendendo, id est praeostendendo, et 
 prodigia, quod porro dicant, id est futura praedicant. Sed 
 uiderint eorum coniectores, quo modo ex eis siue fallantur 
 siue instinctu spirituum, quibus cura est tali poena dignos 
 animos hominum noxiae curiositatis retibus inplicare, etiam 
 uera praedicant, siue multa dicendo aliquando in aliquid ueritatis 
 incurrant. Nobis tamen ista, quae uelut contra naturam 
 fiunt et contra naturam fieri dicuntur (quo more hominum 
 locutus est et apostolus dicendo contra naturam in olea insitum 
 oleastrum factum esse participem pinguedinis oleae) et 
 monstra ostenta, portenta prodigia nuncupantur, hoc monstrare 
 debent, hoc ostendere uel praeostendere, hoc praedicere, quod 
 facturus sit Deus, quae de corporibus hominum se praenuntiauit 
 esse facturum, nulla inpediente difficultate, nulla praescribente 
 lege naturae. Quo modo autem praenuntiauerit, satis 
 in libro superiore docuisse me existimo, decerpendo de scripturis 
 sanctis et nouis et ueteribus non quidem omnia ad 
 hoc pertinentia, sed quae sufficere huic operi iudicaui.

CAPUT VIIII. 
 
 De gehenna et aeternarum qualitate poenarum. 
 
 Quod igitur de sempiterno supplicio damnatorum per suum 
 prophetam Deus dixit, fiet, omnino fiet: Vermis eorum 
 non morietur et ignis eorum non exstinguetur. Ad hoc 
 enim uehementius commendandum etiam Dominus Iesus, cum 
 membra quae hominem scandalizant pro his hominibus

 

 
 
 
 poneret, quos ut sua membra dextra quis diligit, eaque praeciperet 
 amputari: Bonum est tibi, inquit, debilem introire 
 in uitam quam duas manus habentem ire in gehennam, 
 in ignem inexstinguibilem, ubi uermis eorum 
 non morietur et ignis non exstinguetur. Similiter de pede: 
 Bonum est tibi, inquit, claudum introire in uitam 
 aeternam quam duos pedes habentem mitti in gehennam 
 ignis inexstinguibilis, ubi uermis eorum non 
 moritur et ignis non exstinguitur. Non aliter ait et de 
 oculo: Bonum est tibi luscum introire in regnum Dei 
 quam duos oculos habentem mitti in gehennam ignis, 
 ubi uermis eorum non moritur et ignis non exstinguitur. 
 Non eum piguit uno loco eadem uerba ter dicere. Quem 
 non terreat ista repetitio et illius poenae commonitio tam 
 uehemens ore diuino? 
 
 
 Utrumque autem horum, ignem scilicet adque uermem, 
 qui uolunt ad animi poenas, non ad corporis pertinere, dicunt 
 etiam uri dolore animi sero adque infructuose paenitentes 
 eos, qui fuerint a regno Dei separati, et ideo ignem pro isto 
 dolore urente non incongrue poni potuisse contendunt; unde 
 illud apostoli est: Quis scandalizatur, et non ego uror? 
 Eundem etiam uermem putant intellegendum esse. Nam scriptum 
 est, inquiunt: Sicut tinea uestimentum et uermis 
 lignum, sic maeror excruciat cor uiri. Qui uero poenas 
 et animi et corporis in illo supplicio futuras esse non dubitant, 
 igne uri corpus, animum autem rodi quodam modo

 

 
 
 
 uerme maeroris adfirmant. Quod etsi credibilius dicitur, quia 
 utique absurdum est ibi dolorem aut corporis aut animi 
 defuturum: ego tamen facilius est ut ad corpus dicam utrumque 
 pertinere quam neutrum, et ideo tacitum in illis diuinae 
 scripturae uerbis animi dolorem, quoniam consequens esse 
 intellegitur, etiamsi non dicatur, ut corpore sic dolente animus 
 quoque sterili paenitentia crucietur. Legitur quippe et 
 in ueteribus scripturis: Vindicta carnis inpii, ignis et 
 uermis. Potuit breuius dici: Vindicta inpii. Quur ergo dictum 
 est: carnis inpii, nisi quia utrumque, id est et ignis et 
 uermis, poena erit carnis? Aut si uindictam carnis propterea 
 dicere uoluit, quia hoc in homine uindicabitur, quod secundum 
 carnem uixerit (propter hoc enim ueniet in mortem 
 secundam, quam significauit apostolus dicens: Si enim 
 secundum carnem uixeritis, moriemini), eligat quisque 
 quod placet, aut ignem tribuere corpori, animo uermem, hoc 
 proprie, illud tropice, aut utrumque proprie corpori. Iam enim 
 satis superius disputaui posse animalia etiam in ignibus 
 uiuere, in ustione sine consumtione, in dolore sine morte. 
 per miraculum omnipotentissimi Creatoris; cui hoc possibile 
 esse qui negat, a quo sit quidquid in naturis omnibus miratur 
 ignorat. Ipse est enim Deus, qui omnia in hoc mundo 
 magna et parua miracula, quae commemorauimus, et inconparabiliter 
 plura, quae non commemorauimus, fecit eademque 
 ipso mundo uno adque omnium maximo miraculo inclusit. 
 Eligat ergo unum e duobus quisque quod placet, utrum et 
 uermem ad corpus proprie an ad animum translato a corporalibus 
 ad incorporalia uocabulo existimet pertinere. Quid autem 
 horum uerum sit, res ipsa expeditius indicabit, quando erit

 

 
 
 
 scientia tanta sanctorum, ut eis cognoscendarum illarum poenarum 
 necessaria non sit experientia, sed ea, quae tunc erit 
 plena adque perfecta, ad hoc quoque sciendum sapientia sola 
 sufficiat (nunc enim ex parte scimus, donec ueniat quod 
 perfectum est); dum tamen nullo modo illa corpora talia 
 futura esse credamus, ut nullis ab igne adficiantur doloribus.

CAPUT X. 
 
 An ignis gehennae, si corporalis est, possit malignos spiritus, id est daemones incorporeos, tactu suo adurere. 
 
 Hic occurrit quaerere: Si non erit ignis incorporalis, sicut 
 est animi dolor, sed corporalis, tactu noxius, ut eo possint 
 corpora cruciari: quo modo in eo erit etiam poena spirituum 
 malignorum? Idem quippe ignis erit, supplicio scilicet hominum 
 adtributus et daemonum, dicente Christo: Discedite a 
 me. maledicti, in ignem aeternum, qui paratus est 
 diabolo et angelis eius. Nisi quia sunt quaedam sua etiam 
 daemonibus corpora, sicut doctis hominibus uisum est, ex 
 isto aere crasso adque umido, cuius inpulsus uento flante 
 sentitur. Quod genus elementi si nihil igne perpeti posset, 
 non ureret feruefactus in balneis. Ut enim urat, prior uritur 
 facitque cum patitur. Si autem quisquam nulla habere corpora 
 daemones adseuerat, non est de hac re aut laborandum operosa 
 inquisitione aut contentiosa disputatione certandum. Quur 
 enim non dicamus, quamuis miris, tamen ueris modis etiam 
 spiritus incorporeos posse poena corporalis ignis adfligi, si 
 spiritus hominum, etiam ipsi profecto incorporei, et nunc 
 potuerunt includi corporalibus membris et tunc poterunt

 

 
 
 
 corporum suorum uinculis insolubiliter adligari? Adhaerebunt 
 ergo, si eis nulla sunt corpora, spiritus daemonum, immo 
 spiritus daemones, licet incorporei corporeis ignibus cruciandi, 
 non ut ignes ipsi, quibus adhaerebunt, eorum iunctura inspirentur 
 et animalia fiant, quae constent spiritu et corpore, sed, 
 ut dixi, miris et ineffabilibus modis adhaerendo, accipientes 
 ex ignibus poenam, non dantes ignibus uitam; quia et iste 
 alius modus, quo corporibus adhaerent spiritus et animalia 
 fiunt, omnino mirus est nec conprehendi ab homine potest, 
 et hoc ipse homo est. 
 
 
 Dicerem quidem sic arsuros sine ullo suo corpore spiritus, 
 sicut ardebat aput inferos ille diues, quando dicebat: Crucior 
 in hac flamma, nisi conuenienter responderi cernerem 
 talem fuisse illam flammam, quales oculi quos leuauit et 
 Lazarum uidit, qualis lingua cui umorem exiguum desiderauit 
 infundi, qualis digitus Laxari de quo id sibi fieri postulauit; 
 ubi tamen erant sine corporibus animae. Sic ergo incorporalis 
 et illa flamma qua exarsit et illa guttula quam poposcit, 
 qualia sunt etiam uisa dormientium siue in ecstasi cernentium 
 res incorporales, habentes tamen similitudinem corporum. 
 Nam et ipse homo cum spiritu, non corpore, sit in talibus 
 uisis, ita se tamen tunc similem suo corpori uidet. ut discernere 
 omnino non possit. At uero gehenna illa, quod etiam 
 stagnum ignis et sulphuris dictum est, corporeus ignis erit 
 et cruciabit corpora damnatorum, aut et hominum et daemonum, 
 solida hominum, aeria daemonum, aut tantum hominum 
 corpora cum spiritibus, daemones autem spiritus sine corporibus 
 haerentes sumendo poenam, non inpertiendo uitam

 

 
 
 
 corporalibua ignibus. Unus quippe utrisque ignis erit, sicut 
 Veritas dixit.

CAPUT XI. 
 
 An hoc ratio iustitiae habeat, ut non sint extensiora poenarum tempora, quam fuerint peccatorum. 
 
 Sic autem quidam eorum, contra quos defendimus ciuitatem 
 Dei, iniustum putant, ut pro peccatis quamlibet magnis, 
 paruo scilicet tempore perpetratis, poena quisque damnetur 
 aeterna, quasi ullius id umquam iustitia legis adtendat, ut 
 tanta mora temporis quisque puniatur, quanta mora temporis 
 unde puniretur admisit. Octo genera poenarum in legibus 
 esse scribit Tullius, damnum, uincla, uerbera, talionem, ignominiam, 
 exsilium, mortem, seruitutem. Quid horum est quod 
 in breue tempus pro cuiusque peccati celeritate coartetur, ut 
 tanta uindicetur morula, quanta deprehenditur perpetratum, 
 nisi forte talio? Id enim agit, ut hoc patiatur quisque quod 
 fecit. Unde illud est legis: Oculum pro oculo, dentem 
 pro dente. Fieri enim potest, ut tam breui tempore quisque 
 amittat oculum seueritate uindictae, quam tulit ipse alteri 
 inprobitate peccati. Porro autem si alienae feminae osculum 
 infixum rationis sit uerbere uindicare, nonne qui illud puncto 
 temporis fecerit, inconparabili horarum spatio uerberatur et 
 suauitas uoluptatis exiguae diuturno dolore punitur? Quid, 
 in uinculis numquid tamdiu quisque iudicandus est esse 
 debere, quamdiu fecit unde meruit adligari; cum iustissime 
 annosas poenas seruus in conpedibus pendat, qui uerbo aut 
 ictu celerrime transeunte uel lacessiuit dominum uel plagauit? 
 Iam uero damnum, ignominia, exsilium, seruitus cum plerumque 
 sic infliguntur, ut nulla uenia relaxentur, nonne pro

 

 
 
 
 huius uitae modo similia poenis uidentur aeternis? Ideo 
 quippe aeterna esse non possunt, quia nec ipsa uita, quae 
 his plectitur, porrigitur in aeternum; et tamen peccata, quae 
 uindicantur longissimi temporis poenis, breuissimo tempore 
 perpetrantur; nec quisquam exstitit qui censeret tam cito 
 nocentium finienda esse tormenta, quam cito factum est uel 
 homicidium uel adulterium uel sacrilegium uel quodlibet 
 aliud scelus non temporis longitudine, sed iniquitatis et inpietatis 
 magnitudine metiendum. Qui uero pro aliquo grandi 
 crimine morte multatur, numquid mora qua occiditur, quae 
 perbreuis est, eius supplicium leges aestimant et non quod 
 eum in sempiternum auferunt de societate uiuentium? Quod 
 est autem de ista ciuitate mortali homines supplicio primae 
 mortis, hoc est de illa ciuitate inmortali homines supplicio 
 secundae mortis auferre. Sicut enim non efficiunt leges huius 
 ciuitatis, ut in eam quisque reuocetur occisus: sic nec illius, 
 ut in uitam reuocetur aeternam secunda morte damnatus. 
 Quo modo ergo uerum est, inquiunt, quod ait Christus uester: 
 In qua mensura mensi fueritis, in ea remetietur uobis. 
 si temporale peccatum supplicio punitur aeterno? Nec adtendunt 
 non propter aequale temporis spatium, sed propter 
 uicissitudinem mali, id est ut qui mala fecerit mala patiatur, 
 eandem dictam fuisse mensuram. Quamuis hoc in ea re proprie 
 possit accipi, de qua Dominus cum hoc diceret loquebatur, 
 id est de iudiciis et condemnationibus. Proinde qui 
 iudicat et condemnat iniuste, si iudicatur et condemnatur 
 iuste, in eadem mensura recipit, quamuis non hoc quod 
 dedit. Iudicio enim fecit, iudicio patitur; quamuis fecerit 
 damnatione quod iniquum est, patiatur damnatione quod 
 iustum est.

CAPUT XII. 
 
 De magnitudine praeuaricationis primae, ob quam aeterna poena omnibus debeatur, qui extra gratiam fuerint Saluatoris. 
 
 Sed poena aeterna ideo dura et iniusta sensibus uidetur 
 humanis, quia in hac infirmitate moribundorum sensuum deest 
 ille sensus altissimae purissimaeque sapientiae, quo sentiri 
 possit quantum nefas in illa prima praeuaricatione commissum 
 sit. Quanto enim magis homo fruebatur Deo, tanto maiore 
 inpietate dereliquit Deum et factus est malo dignus aeterno, 
 qui hoc in se peremit bonum, quod esse posset aeternum. 
 Hinc est uniuersa generis humani massa damnata; quoniam, 
 qui hoc primus admisit, cum ea quae in illo fuerat radicata 
 sua stirpe punitus est, ut nullus ab hoc iusto debitoque supplicio 
 nisi misericordi et indebita gratia liberetur adque ita 
 dispertiatur genus humanum, ut in quibusdam demonstretur 
 quid ualeat misericors gratia, in ceteris quid iusta uindicta. 
 Neque enim utrumque demonstraretur in omnibus, quia, si 
 omnes remanerent in poenis iustae damnationis, in nullo appareret 
 misericors gratia; rursus si omnes a tenebris transferrentur 
 in lucem, in nullo appareret ueritas ultionis. In qua 
 propterea multo plures quam in illa sunt, ut sic ostendatur, 
 quid omnibus deberetur. Quod si omnibus redderetur, iustitiam 
 uindicantis iuste nemo reprehenderet; quia uero tam 
 multi exinde liberantur, est unde agantur maximae gratiae 
 gratuito muneri liberantis.

CAPUT XIII. 
 Contra opinionem eorum, qui putant criminosis supplicia post mortem causa purgationis adhiberi. 
 Platonici quidem, quamuis inpunita nulla uelint esse peccata, 
 tamen omnes poenas emendationi adhiberi putant, uel 
 humanis inflictas legibus uel diuinis, siue in hac uita siue 
 post mortem, si aut parcatur hic cuique aut ita plectatur ut 
 hic non corrigatur. Hinc est Maronis illa sententia, ubi, cum 
 dixisset de terrenis corporibus moiibundisque membris, quod 
 animae 
 
 
 Hinc metuunt cupiuntque, dolent gaudentque, nec auras 
 Suspiciunt, clausae tenebris et carcere caeco, 
 

 secutus adiunxit adque ait: 

 
 Quin et supremo cum lumine uita reliquit 
 

 (id est cum die nouissimo reliquit eas ista uita), 

 
 Non tamen (inquit) omne malum miseris, nec funditus omnes 
 Corporeae excedunt pestes, penitusque necesse est 
 Multa diu concreta modis inolescere miris. 
 Ergo exercentur poenis ueterumque malorum 
 Supplicia expendunt; aliae panduntur inanes 
 Suspensae ad uentos, aliis sub gurgite uasto 
 Infectum eluitur scelus aut exuritur igni. 
 

 Qui hoc opinantur, nullas poenas nisi purgatorias uolunt esse 
 post mortem, ut, quoniam terris superiora sunt elementa aqua, 
 aer, ignis, ex aliquo istorum mundetur per expiatorias poenas, 
 quod terrena contagione contractum est. Aer quippe accipitur 
 in eo quod ait: \'Suspensae ad uentos\'; aqua in eo quod ait:

 

 
 
 
 cSub gurgite uasto); ignis autem suo nomine expressus est, 
 cum dixit: \'Aut exuritur igni.\' Nos uero etiam in hac quidem 
 mortali uita esse quasdam poenas purgatorias confitemur, non 
 quibus adfliguntur, quorum uita uel non inde fit melior, uel 
 potius inde fit peior; sed illis sunt purgatoriae, qui eis coherciti 
 corriguntur. Ceterae omnes poenae, siue temporariae siue 
 sempiternae, sicut unusquisque diuina prouidentia tractandus 
 est, inferuntur uel pro peccatis siue praeteritis siue in quibus 
 adhuc uiuit ille qui plectitur, uel pro exercendis declarandisque 
 uirtutibus per homines et angelos seu bonos seu malos. 
 Nam etsi quisque mali aliquid alterius inprobitate uel errore 
 patiatur, peccat quidem homo, qui uel ignorantia uel iniustitia 
 cuiquam mali aliquid facit; sed non peccat Deus, qui 
 iusto, quamuis occulto, iudicio fieri sinit. Sed temporarias 
 poenas alii in hac uita tantum, alii post mortem, alii et nunc 
 et tunc, uerum tamen ante iudicium illud seuerissimum nouissimumque 
 patiuntur. Non autem omnes ueniunt in sempiternas 
 poenas, quae post illud iudicium sunt futurae, qui post 
 mortem sustinent temporales. Nam quibusdam, quod in isto 
 non remittitur, remitti in futuro saeculo, id est, ne futuri 
 saeculi aeterno supplicio puniantur, iam supra diximus.

CAPUT XIIII. 
 
 De poenis temporalibus istius uitae, quibus subiecta est humana condicio. 
 
 Rarissimi sunt autem qui nullas in hac uita, sed tantum 
 post eam poenas luunt. Fuisse tamen aliquos, qui usque ad 
 decrepitam senectutem ne leuissimam quidem febriculam

 

 
 
 
 senserint quietamque duxerint uitam, et ipsi nouimus et audiuimus; 
 quamquam uita ipsa mortalium tota poena sit, quia 
 tota tentatio est, sicut sacrae litterae personant, ubi scriptum 
 est: Numquid non tentatio est uita humana super 
 terram? Non enim parua poena est ipsa insipientia uel inperitia, 
 quae usque adeo fugienda merito iudicatur, ut per poenas 
 doloribus plenas pueri cogantur quaeque artificia uel litteras 
 discere; ipsumque discere, ad quod poenis adiguntur, tam 
 poenale est eis, ut nonnumquam ipsas poenas, per quas conpelluntur 
 discere, malint ferre quam discere. Quis autem non 
 exhorreat et mori eligat, si ei proponatur aut mors perpetienda 
 aut rursus infantia? Quae quidem quod non a risu, 
 sed a fletu orditur hanc lucem, quid malorum ingressa sit 
 nesciens prophetat quodam modo. Solum, quando natus est. 
 ferunt risisse Zoroastrem, nec ei boni aliquid monstruosus 
 risus ille portendit. Nam magicarum artium fuisse perhibetur 
 inuentor; quae quidem illi nec ad praesentis uitae uanam 
 felicitatem contra suos inimicos prodesse potuerunt; a Nino 
 quippe rege Assyriorum. cum esset ipse Bactrianorum, bello 
 superatus est. Prorsus quod scriptum est: Graue iugum 
 super filios Adam a die exitus de uentre matris 
 eorum usque in diem sepulturae in matrem omnium, 
 usque adeo inpleri necesse est, ut ipsi paruuli per lauacrum 
 regenerationis ab originalis peccati, quo solo tenebantur, uinculo 
 iam soluti mala multa patientes nonnulli et incursus 
 spirituum malignorum aliquando patiantur. Quae quidem passio 
 absit ut eis obsit, si hanc uitam in illa aetate etiam ipsa 
 passione ingrauescente et animam de corpore excludente 
 finierint.

CAPUT XV. 
 
 Quod omne opus gratiae Dei eruentis nos de profunditate ueteris mali ad futuri saeculi pertineat nouitatem. 
 
 Verum tamen in graui iugo, quod positum est super filios 
 Adam a die exitus de uentre matris eorum usque in diem 
 sepulturae in matrem omnium, etiam hoc malum mirabile 
 reperitur, ut sobrii simus adque intellegamus hanc uitam de 
 peccato illo nimis nefario, quod in paradiso perpetratum est, 
 factam nobis esse poenalem totumque, quod nobiscum agitur 
 per testamentum nouum, non pertinere nisi ad noui saeculi 
 hereditatem nouam, ut hic pignore accepto illud cuius hoc 
 pignus est suo tempore consequamur, nunc autem ambulemus 
 in spe et proficientes de die in diem spiritu facta carnis 
 mortificemus. Nouit enim Dominus qui sunt eius; et 
 quotquot spiritu Dei aguntur, hi filii sunt Dei, sed 
 gratia, non natura. Unicus enim natura Dei filius propter 
 nos misericordia factus est hominis filius, ut nos, natura filii 
 hominis, filii Dei per illum gratia fieremus. Manens quippe 
 ille inmutabilis naturam nostram, in qua nos susciperet, suscepit 
 a nobis et tenax diuinitatis suae nostrae infirmitatis 
 particeps factus est; ut nos in melius commutati, quod peccatores 
 mortalesque sumus, eius inmortalis et iusti participatione 
 amittamus et, quod in natura nostra bonum fecit, 
 inpletum summo bono in eius naturae bonitate seruemus. 
 Sicut enim per unum hominem peccantem in hoc tam graue 
 malum deuenimus, ita per unum hominem eundemque Deum 
 iustificantem ad illud bonum tam sublime ueniemus. Nec 
 quisquam se debet ab isto ad illum transisse confidere, nisi

 

 

 
 
 
 cum ibi fuerit, ubi tentatio nulla erit; nisi pacem tenuerit, 
 quam belli huius, in quo caro concupiscit aduersus spiritum 
 et spiritus aduersus carnem, multis et uariis certaminibus 
 quaerit. Hoc autem bellum numquam ullum esset, si natura 
 humana per liberum arbitrium in rectitudine, in qua facta est, 
 perstitisset. Nunc uero, quae pacem felix cum Deo habere 
 noluit, secum pugnat infelix, et cum sit hoc malum miserabile, 
 melius est tamen quam priora uitae huius. Melius confligitur 
 quippe cum uitiis, quam sine ulla conflictione dominantur. 
 Melius est, inquam, bellum cum spe pacis aeternae 
 quam sine ulla liberationis\' cogitatione captiuitas. Cupimus 
 quidem etiam hoc bello carere et ad capessendam ordinatissimam 
 pacem, ubi firmissima stabilitate potioribus inferiora 
 subdantur, igne diuini amoris accendimur. Sed si (quod absit) 
 illius tanti boni spes nulla esset, malle debuimus in huius 
 conftictationis molestia remanere quam uitiis in nos dominationem 
 non eis resistendo permittere.

CAPUT XVI. 
 
 Sub quibus gratiae legibus omnes regeneratorum habeantur aetates. 
 
 Verum tamen tanta est Dei misericordia in uasa misericordiae, 
 quae praeparauit in gloriam, ut etiam prima hominis 
 aetas, id est infantia, quae sine ullo renisu subiacet carni. 
 et secunda, quae pueritia nuncupatur, ubi nondum ratio suscepit 
 hanc pugnam et fere sub omnibus uitiosis delectationibus 
 iacet, quia, licet fari iam ualeat et ideo infantiam

 

 
 
 
 transisse uideatur, nondum in ea est praecepti capax infirmitas 
 mentis, si sacramenta Mediatoris acceperit, etiamsi hanc 
 in eis annis uitam finiat, translata scilicet a potestate tenebrarum 
 in regnum Christi non solum poenis non praeparetur 
 aeternis, sed ne ulla quidem post mortem purgatoria tormenta 
 patiatur. Sufficit enim sola spiritalis regeneratio, ne post 
 mortem obsit quod carnalis generatio cum morte contraxit. 
 Cum autem uentum fuerit ad aetatem, quae praeceptum iam 
 capit et subdi potest legis imperio, suscipiendum est bellum 
 contra uitia et gerendum acriter, ne ad damnabilia peccata 
 perducat. Et si quidem nondum uictoriarum consuetudine 
 roborata sunt, facilius uincuntur et cedunt; si autem uincere 
 adque imperare consuerunt, laboriosa difficultate superantur. 
 Neque id fit ueraciter adque sinceriter nisi uerae delectatione 
 iustitiae; haec est autem in fide Christi. Nam si lex iubens 
 adsit et spiritus iuuans desit, per ipsam prohibitionem desiderio 
 crescente adque uincente peccati etiam reatus praeuaricationis 
 accedit. Nonnumquam sane apertissima uitia aliis 
 uitiis uincuntur occultis, quae putantur esse uirtutes, in quibus 
 regnat superbia et quaedam sibi placendi altitudo ruinosa. 
 Tunc itaque uicta uitia deputanda sunt, cum Dei amore uincuntur, 
 quem nisi Deus ipse non donat nec aliter nisi per 
 mediatorem Dei et hominum, hominem Christum Iesum, qui 
 factus est particeps mortalitatis nostrae, ut nos participes 
 faceret diuinitatis suae. Paucissimi autem sunt tantae felicitatis, 
 ut ab ipsa ineunte adulescentia nulla damnabilia peccata 
 committant uel in flagitiis uel in facinoribus uel in nefariae 
 cuiusquam inpietatis errore, sed magna spiritus largitate 
 obprimant, quidquid eis posset carnali delectatione dominari.

 

 

 
 
 
 Plurimi uero praecepto legis accepto, cum prius uicti fuerint 
 praeualentibus uitiis et praeuaricatores eius effecti, tunc ad 
 gratiam confugiunt adiuuantem, qua fiant et amarius paenitendo 
 et uehementius pugnando prius Deo subdita adque ita 
 carni praeposita mente uictores. Quisquis igitur cupit poenas 
 euadere sempiternas, non solum baptizetur, uerum etiam iustificetur 
 in Christo, ac sic uere transeat a diabolo ad Christum. 
 Purgatorias autem poenas nullas futuras opinetur, nisi ante 
 illud ultimum tremendumque iudicium. Nequaquam tamen 
 negandum est etiam ipsum aeternum ignem pro diuersitate 
 meritorum quamuis malorum aliis leuiorem, aliis futurum 
 esse grauiorem, siue ipsius uis adque ardor pro poena digna 
 cuiusque uarietur, siue ipse aequaliter ardeat, sed non aequali 
 molestia sentiatur.

CAPUT XVII. 
 
 De his, qui putant nullorum hominum poenas in aeternum esse mansuras. 
 
 Nunc iam cum misericordibus nostris agendum esse uideo 
 et pacifice disputandum, qui uel omnibus illis hominibus. 
 quos iustissimus iudex dignos gehennae supplicio iudicabit, 
 uel quibusdam eorum nolunt credere poenam sempiternam 
 futuram, sed post certi temporis metas pro cuiusque peccati 
 quantitate longioris siue breuioris eos inde existimant liberandos. 
 Qua in re misericordior profecto fuit Origenes, qui et 
 ipsum diabolum adque angelos eius post grauiora pro meritis 
 et diuturniora supplicia ex illis cruciatibus eruendos et sociandos 
 sanctis angelis credidit. Sed illum et propter hoc et 
 propter alia nonnulla et maxime propter alternantes sine

 
 
 
 cessatione beatitudines et miserias et statutis saeculorum interuallis 
 ab istis ad illas adque ab illis ad istas itus ac reditus 
 interminabiles non inmerito reprobauit ecclesia; quia et hoc, 
 quod misericors uidebatur, amisit faciendo sanctis ueras miserias, 
 quibus poenas luerent. et falsas beatitudines, in quibus 
 uerum ac securum, hoc est sine timore certum, sempiterni 
 boni gaudium non haberent. Longe autem aliter istorum 
 misericordia humano errat adfectu, qui hominum illo iudicio 
 damnatorum miserias temporales, omnium uero qui uel citius 
 uel tardius liberantur aeternam felicitatem putant. Quae sententia 
 si propterea bona et uera quia misericors est, tanto 
 erit melior et uerior quanto misericordior. Extendatur ergo 
 ac profundatur fons huius misericordiae usque ad damnatos 
 angelos saltem post multa adque prolixa quantumlibet saecula 
 liberandos. Quur usque uniuersam naturam manat humanam, 
 et cum ad angelicam uentum fuerit, mox arescit? Non audent 
 tamen se ulterius miserando porrigere et ad liberationem 
 ipsius quoque diaboli peruenire. Verum si aliquis audeat, 
 uincit nempe istos. Et tamen tanto inuenitur errare deformius 
 et contra recta Dei uerba peruersius, quanto sibi uidetur sentire 
 clementius.

CAPUT XVIII. 
 
 De his. qui nouissimo iudicio propter intercessionem sanctorum neminem hominum putant esse damnandum. 
 
 Sunt etiam, quales in conlocutionibus nostris ipse sum expertus, 
 qui, cum uenerari uideantur scripturas sanctas, moribus 
 inprobandi sunt et agendo causam suam multo maiorem 
 quam isti misericordiam Deo tribuunt erga humanum genus.

 
 
 
 Dicunt enim de malis et infidelibus hominibus diuinitus quidem 
 uerum praedictum esse, quod digni sunt; sed cum ad 
 iudicium uentum fuerit, misericordiam esse superaturam. Donabit 
 enim eos, inquiunt, misericors Deus precibus et intercessionibus 
 sanctorum suorum. Si enim orabant pro illis, 
 quando eos patiebantur inimicos, quanto magis quando uidebunt 
 humiles supplicesque prostratos! Neque enim credendum 
 est, aiunt, tunc amissuros sanctos uiscera misericordiae, cum 
 fuerint plenissimae ac perfectissimae sanctitatis, ut, qui tunc 
 orabant pro inimicis suis, quando et ipsi sine peccato non 
 erant, tunc non orent pro supplicibus suis, quando nullum 
 coeperint habere peccatum. Aut uero Deus tunc eos non exaudiet 
 tot et tales filios suos, quando in tanta eorum sanctitate 
 nullum inueniet orationis inpedimentum? Testimonium 
 uero psalmi et illi quidem, qui permittunt infideles adque 
 inpios homines saltem longo tempore cruciari et postea de 
 malis omnibus erui, sed magis isti pro se dicunt esse, ubi 
 legitur: Numquid obliuiscetur misereri Deus aut continebit 
 in ira sua miserationes suas? Ira eius est, inquiunt, 
 ut omnes indigni beatitudine sempiterna ipso iudicante 
 puniantur supplicio sempiterno. Sed si uel longum uel 
 prorsus ullum esse permiserit, profecto, ut possit hoc fieri, 
 continebit in ira sua miserationes suas, quod eum psalmus 
 dicit non esse facturum. Non enim ait: \'Numquid diu continebit 
 in ira sua miserationes suas?) sed quod prorsus non 
 continebit ostendit. 
 
 Sic ergo isti uolunt iudicii Dei comminationem non esse 
 mendacem, quamuis sit neminem damnaturus, quem ad modum 
 eius comminationem, qua dixit euersurum se esse Nineuen 
 ciuitatem, mendacem non possumus dicere; et tamen factum

 

 
 
 
 non est, inquiunt, quod sine ulla condicione praedixit. Non 
 enim ait: \'Nineue euertetur, si non egerint paenitentiam seque 
 correxerint); sed hoc non addito praenuntiauit futuram euersionem 
 illius ciuitatis. Quam comminationem propterea ueracem 
 putant, quia hoc praedixit Deus quod uere digni erant 
 pati, quamuis hoc non esset ipse facturus. Nam etsi paenitentibus 
 pepercit, inquiunt, utique illos paenitentiam non ignorabat 
 acturos, et tamen absolute ac definite eorum euersionem 
 futuram esse praedixit. Hoc ergo erat, inquiunt, in ueritate 
 seueritatis, quia id erant digni; sed in ratione miserationis 
 non erat, quam non continuit in ira sua, ut ab ea poena 
 supplicibus parceret, quam fuerat contumacibus comminatus. 
 Sic ergo tunc pepercit, aiunt, quando sanctum suum prophetam 
 fuerat parcendo contristaturus, quanto magis tunc miserabilius 
 supplicantibus parcet, quando ut parcat omnes sancti 
 eius orabunt! Sed hoc, quod ipsi suis cordibus suspicantur, 
 ideo putant scripturas tacuisse diuinas, ut multi se corrigant 
 uel prolixarum uel aeternarum timore poenarum, et sint qui 
 possint orare pro eis, qui non se correxerint; nec tamen opinantur 
 omni modo id eloquia diuina tacuisse. Nam quo pertinet, 
 inquiunt, quod scriptum est: Quam multa multitudo 
 dulcedinis tuae, Domine, quam abscondisti 
 timentibus te, nisi ut intellegamus propter timorem fuisse 
 absconditam misericordiae diuinae tam multam secretamque 
 dulcedinem? Addunt etiam propterea dixisse apostolum: Conclusit 
 enim Deus omnes in infidelitate, ut omnium 
 misereatur, quo significaret, quod ab illo nemo damnabitur. 
 Nec isti tamen, qui hoc sentiunt, hanc opinionem suam 
 usque ad liberationem uel nullam damnationem diaboli adque 
 angelorum eius extendunt; humana quippe circa solos

 

 
 
 
 homines mouentur misericordia et causam maxime agunt suam, 
 per generalem in genus humanum quasi Dei miserationem 
 inpunitatem falsam suis perditis moribus pollicentes; ac per 
 hoc superabunt eos in praedicanda Dei misericordia, qui hanc 
 inpunitatem etiam principi daemonum et eius satellitibus 
 pollicentur.

CAPUT XVIIII. 
 
 De his, qui inpunitatem omnium peccatorum promittunt etiam haereticis propter participationem corporis Christi. 
 
 Item sunt alii ab aeterno supplicio liberationem nec ipsis 
 saltem omnibus hominibus promittentes, sed tantummodo 
 Christi baptismate ablutis, qui participes fiunt corporis eius. 
 quomodolibet uixerint, in quacumque haeresi uel inpietate 
 fuerint, propter illud quod ait Iesus: Hic est panis qui de 
 caelo descendit, ut, si quis ex ipso manducauerit, 
 non moriatur. Ego sum panis uiuus, qui de caelo 
 descendi. Si quis manducauerit ex hoc pane, uiuet in 
 aeternum. Ab aeterna ergo morte, inquiunt, necesse est 
 istos erui et ad uitam aeternam quandocumque perduci.

CAPUT XX. 
 
 De his, qui non omnibus, sed eis tantum qui aput catholicos sunt renati, etiamsi postea in multa crimina erroresque proruperint, indulgentiam pollicentur. 
 
 Item sunt, qui hoc nec omnibus habentibus baptismatis 
 Christi et eius corporis sacramentum, sed solis catholicis 
 quamuis male uiuentibus pollicentur, quia non solo

 

 
 
 
 sacramento, sed re ipsa manducauerunt corpus Christi, in ipso 
 eius corpore constituti, de quo dicit apostolus: Unus panis, 
 unum corpus multi sumus; ut, etiamsi postea in aliquam 
 haeresim uel etiam in gentilium idolatriam lapsi fuerint, 
 tantum quia in corpore Christi, id est in catholica ecclesia, 
 sumserunt baptismum Christi et manducauerunt corpus Christi, 
 non moriantur in aeternum, sed uitam quandoque consequantur 
 aeternam; adque illa omnis inpietas, quanto maior fuerit, non 
 eis ualeat ad aeternitatem, sed ad diuturnitatem magnitudinemque 
 poenarum.

CAPUT XXI. 
 
 De his, qui eos, qui permanent in catholica fide, etiamsi pessime uixerint et ob hoc uri meruerint, tamen propter fidei fundamentum saluandos esse definiunt. 
 
 Sunt autem, qui propter id quod scriptum est: Qui perseuerauerit 
 usque in finem, hic saluus erit, non nisi 
 in ecclesia catholica perseuerantibus, quamuis in ea male 
 uiuentibus, hoc promittunt, per ignem uidelicet saluandis 
 merito fundamenti, de quo ait apostolus: Fundamentum 
 enim aliud nemo potest ponere praeter id, quod positum 
 est, quod est Christus Iesus. Si quis autem 
 aedificat super fundamentum aurum, argentum, lapides 
 pretiosos, ligna, fenum, stipulam: uniuscuiusque 
 opus manifestabitur; dies enim declarabit, quoniam 
 in igne reuelabitur, et uniuscuiusque opus quale sit 
 ignis probabit. Si cuius opus permanserit quod superaedificauit, 
 mercedem accipiet. Si cuius autem opus 
 arserit, damnum patietur; ipse autem saluus erit,

 

 
 
 
 sic tamen quasi per ignem. Dicunt ergo cuiuslibet uitae 
 catholicum Christianum Christum habere in fundamento, quod 
 fundamentum nulla haeresis habet a corporis eius unitate 
 praecisa; et ideo propter hoc fundamentum, etiamsi malae 
 uitae fuerit catholicus Christianus, uelut qui superaediifcauerit 
 ligna, fenum, stipulam, putant eum saluum fieri per ignem, 
 id est post poenas ignis illius liberari, quo igne in ultimo 
 iudicio punientur mali.

CAPUT XXII. 
 
 De his, qui putant ea crimina, quae inter elemosy - narum opera committuntur, ad damnationis iudicium non uocari. 
 
 Comperi etiam quosdam putare eos tantummodo arsuros 
 illius aeternitate supplicii, qui pro peccatis suis facere dignas 
 elemosynas neglegunt, iuxta illud apostoli Iacobi: Iudicium 
 autem sine misericordia illi, qui non fecit misericordiam. 
 Qui ergo fecit, inquiunt, quamuis mores in melius 
 non mutauerit, sed inter ipsas suas elemosynas nefarie ac 
 nequiter uixerit, iudicium illi cum misericordia futurum est, 
 ut aut nulla damnatione plectatur aut post aliquod tempus 
 siue paruum siue prolixum ab illa damnatione liberetur. Ideo 
 iudicem ipsum uiuorum adque mortuorum noluisse existimant 
 aliud commemorare se esse dicturum siue dextris, quibus est 
 uitam daturus aeternam, siue sinistris, quos aeterno supplicio 
 damnaturus, nisi elemosynas sine factas sine non factas. Ad 
 hoc pertinere aiunt et in oratione Dominica cottidianam postulationem: 
 Dimitte nobis debita nostra, sicut et nos

 

 
 
 
 dimittimus debitoribus nostris. Quisquis enim illi. qui 
 in eum peccauit, dimittit ignoscendo peccatum, procul dubio 
 elemosynam facit. Quam rem Dominus ipse sic commendauit, 
 ut diceret: Si enim dimiseritis peccata hominibus, 
 dimittet uobis et pater uester peccata uestra; si 
 autem non dimiseritis hominibus, neque pater uester, 
 qui in caelis est, dimittet uobis. Ergo et ad hoc genus 
 elemosynarum pertinet quod ait apostolus Iacobus iudicium 
 futurum sine misericordia ei, qui non fecit misericordiam. 
 Nec dixit Dominus, inquiunt, magna uel parua, sed: Dimittet 
 uobis pater uester peccata uestra, si et uos dimiseritis 
 hominibus. Ac per hoc putant etiam eis, qui perdite 
 uixerint, donec claudant diem uitae huius extremum, per 
 hanc orationem, qualiacumque et quantacumque fuerint, omnia 
 cottidie peccata dimitti, sicut ipsa cottidie frequentatur oratio, 
 si hoc tantummodo custodire meminerint, ut, quando ab eis 
 ueniam petunt, qui eos peccato qualicumque laeserunt, ex 
 corde dimittant. Cum ad haec omnia Deo donante respondero, 
 liber iste claudendus est.

CAPUT XXIII. 
 Contra opinionem eorum, qui dicunt nec diaboli nec hominum malorum perpetua futura supplicia. 
 Ac primum quaeri oportet adque cognosci, quur ecclesia 
 ferre nequiuerit hominum disputationem diabolo etiam post 
 maximas et diuturnissimas poenas purgationem uel indulgentiam 
 pollicentem. Neque enim tot sancti et sacris ueteribus 
 ac nouis litteris eruditi mundationem et regni caelorum beatitudinem 
 post qualiacumque et quantacumque supplicia qualibuscumque 
 et quantiscumque angelis inuiderunt, sed potius 
 uiderunt diuinam uacuari uel infirmari non posse sententiam,

 

 
 
 
 quam se Dominus praenuntiauit in iudicio prolaturum adque 
 dicturum: Discedite a me, maledicti, in ignem aeternum, 
 qui paratus est diabolo et angelis eius (sic 
 quippe ostendit aeterno igne diabolum et angelos eius arsuros); 
 et quod scriptum est in apocalypsi: Diabolus, qui 
 seducebat eos, missus est in stagnum ignis et 
 sulphuris, quo et bestia et pseudopropheta; et 
 cruciabuntur die ac nocte in saecula saeculorum. 
 Quod ibi dictum est aeternum, hic dictum est in sae . 
 cula saecul orum, quibus uerbis nihil scriptura diuina 
 significare consueuit, nisi quod finem non habet temporis. 
 Quam ob rem prorsus nec alia causa nec iustior adque manifestior 
 inueniri potest, quur uerissima pietate teneatur fixum 
 et inmobile nullum regressum ad iustitiam uitamque sanctorum 
 diabolum et angelos eius habituros, nisi quia scriptura, 
 quae neminem fallit, dicit eis Deum non pepercisse. et sic 
 ab illo esse interim praedamnatos, ut carceribus caliginis 
 inferi retrusi traderentur seruandi adque ultimo iudicio puniendi, 
 quando eos aeternus ignis accipiet, ubi cruciabuntur 
 in saecula saeculorum. Quod si ita est, quo modo ab hnitis 
 aeternitate poenae uel uniuersi uel quidam homines post 
 quantumlibet temporis subtrahentur, ac non statim eneruabitur 
 fides, qua creditur sempiternum daemonum futurum 
 esse supplicium? Si enim quibus dicetur: Discedite a me. 
 maledicti, in ignem aeternum, qui paratus est diabolo 
 et angelis eius, uel uniuersi uel aliqui eorum non 
 semper ibi erunt, quid causae est quur diabolus et angeli 
 eius semper ibi futuri esse credantur? An forte Dei sententia. 
 quae in malos et angelos et homines proferetur, in angelos 
 uera erit, in homines falsa? Ita plane hoc erit, si non quod 
 Deus dixit, sed quod suspicantur homines plus ualebit. Quod

 

 
 
 
 fieri quia non potest, non argumentari aduersus Deum, sed 
 diuino potius, dum tempus est, debent parere praecepto, qui 
 sempiterno cupiunt carere supplicio. Deinde quale est aeternum 
 supplicium pro igne diuturni temporis existimare et 
 uitam aeternam credere sine fine, cum Christus eodem ipso 
 loco, in una eademque sententia dixerit utrumque conplexus: 
 Sic ibunt isti in supplicium aeternum, iusti autem 
 in uitam aeternam? Si utrumque aeternum, profecto 
 aut utrumque cum fine diuturnum aut utrumque sine fine 
 perpetuum debet intellegi. Par pari enim relata sunt, hinc 
 supplicium aeternum, inde uita aeterna. Dicere autem in hoc 
 uno eodemque sensu: \'Vita aeterna sine fine erit, supplicium 
 aeternum finem habebit\' multum absurdum est. Unde, quia 
 uita aeterna sanctorum sine fine erit, supplicium quoque 
 aeternum quibus erit finem procul dubio non habebit.

CAPUT XXIIII. 
 Contra eorum sensum, qui in iudicio Dei omnibus reis propter sanctorum preces putant esse parcendum. 
 Hoc autem et aduersus eos ualet, qui suas agentes causas 
 contra Dei uenire uerba uelut misericordia maiore conantur, 
 ut ideo uidelicet uera sint, quia ea, quae dixit homines esse 
 passuros, pati digni sunt, non quia passuri sunt. Donabit 
 enim eos, inquiunt, precibus sanctorum suorum, etiam tunc 
 tanto magis orantium pro inimicis suis, quanto sunt utique 
 sanctiores, eorumque efficacior est oratio et exauditione Dei 
 dignior, iam nullum habentium omnino peccatum. Quur ergo 
 eadem perfectissima sanctitate et cuncta inpetrare ualentibus 
 mundissimis et misericordissimis precibus etiam pro angelis

 

 
 
 
 non orabunt, quibus paratus est ignis aeternus, ut Deus sententiam 
 suam mitiget et reflectat in melius eosque ab illo 
 igne faciat alienos? An erit forsitan quisquam, qui et hoc 
 futurum esse praesumat adfirmans etiam sanctos angelos simul 
 cum sanctis hominibus, qui tunc aequales erunt angelis Dei, 
 pro damnandis et angelis et hominibus oraturos, ut misericordia 
 non patiantur, quod ueritate merentur pati? Quod 
 nemo sanae fidei dixit, nemo dicturus est. Alioquin nulla 
 causa est, quur non etiam nunc pro diabolo et angelis eius 
 oret ecclesia, quam magister Deus pro inimicis suis iussit 
 orare. Haec igitur causa, qua fit ut nunc ecclesia non oret 
 pro malis angelis, quos suos esse nouit inimicos, eadem ipsa 
 causa est, qua fiet ut in illo tunc iudicio etiam pro hominibus 
 aeterno igne cruciandis, quamuis perfecta sit sanctitate. 
 non oret. Nunc enim propterea pro eis orat, quos in genere 
 humano habet inimicos, quia tempus est paenitentiae fructuosae. 
 Nam quid maxime pro eis orat, nisi ut det illis 
 Deus, sicut dicit apostolus, paenitentiam et resipiscant 
 de diaboli laqueis, a quo captiui tenentur secundum 
 ipsius uoluntatem? Denique si de aliquibus ita 
 certa esset, ut qui sint illi etiam nosset, qui licet adhuc in 
 hac uita sint constituti, tamen praedestinati sunt in aeternum 
 ignem ire cum diabolo: tam pro eis non oraret, quam nec 
 pro ipso. Sed quia de nullo certa est, orat pro omnibus dumtaxat 
 hominibus inimicis suis in hoc corpore constitutis; nec 
 tamen pro omnibus exauditur. Pro his enim solis exauditur. 
 qui, etsi aduersantur ecclesiae, ita sunt tamen praedestinati. 
 ut pro eis exaudiatur ecclesia et filii efficiantur ecclesiae. Si 
 qui autem usque ad mortem habebunt cor inpaenitens nec ex

 

 
 
 
 inimicis conuertentur in filios, numquid tamen pro eis, id est 
 pro talium defunctorum spiritibus, orat ecclesia? Quid ita, 
 nisi quia in parte iam diaboli conputatur, qui cum esset in 
 corpore non est translatus ad Christum? 
 
 Eadem itaque causa est, quur non oretur tunc pro hominibus 
 aeterno igne puniendis, quae causa est, ut neque nunc 
 neque tunc oretur pro angelis malis; quae itidem causa est, 
 ut, quamuis pro hominibus, tamen iam nec nunc oretur pro 
 infidelibus inpiisque defunctis. Nam pro defunctis quibusdam 
 uel ipsius ecclesiae uel quorundam piorum exauditur oratio, 
 sed pro his, quorum in Christo regeneratorum nec usque adeo 
 uita in corpore male gesta est, ut tali misericordia iudicentur 
 digni non esse, nec usque adeo bene, ut talem misericordiam 
 reperiantur necessariam non habere; sicut etiam facta resurrectione 
 mortuorum non deerunt, quibus post poenas, quas 
 patiuntur spiritus mortuorum, inpertiatur misericordia, ut in 
 ignem non mittantur aeternum. Neque enim de quibusdam 
 ueraciter diceretur, quod non eis remittatur neque in hoc saeculo 
 neque in futuro, nisi essent quibus, etsi non in isto, 
 tamen remittitur in futuro. Sed cum dictum fuerit a iudice 
 uiuorum adque mortuorum: Venite, benedicti patris mei, 
 possidete paratum uobis regnum a constitutione 
 mundi, et aliis e contrario: Discedite a me, maledicti, 
 in ignem aeternum, qui paratus est diabolo et angelis 
 eius, et ierint isti in supplicium aeternum, iusti 
 autem in uitam aeternam: nimiae praesumtionis est dicere 
 cuiquam eorum aeternum supplicium non futurum, quos Deus 
 ituros in supplicium dixit aeternum, et per huius

 

 
 
 
 praesumtionis persuasionem facere, ut de ipsa quoque uita uel desperetur 
 uel dubitetur aeterna. 
 
 Nemo itaque sic intellegat psalmum canentem: Numquid 
 obliuiscetur misereri Deus, aut continebit in ira sua 
 miserationes suas? ut opinetur de hominibus bonis ueram. 
 de malis falsam, aut de bonis hominibus et malis angelis 
 ueram, de malis autem hominibus falsam Dei esse sententiam. 
 Hoc enim, quod ait psalmus, ad uasa misericordiae pertinet 
 et ad filios promissionis, quorum erat unus etiam ipse pro 
 pheta, qui cum dixisset: Numquid obliuiscetur misereri 
 Deus aut continebit in ira sua miserationes suas? 
 continuo subiecit: Et dixi: Nunc coepi, haec est inmutatio 
 dexterae Excelsi. Exposuit profecto quid dixerit: 
 Numquid continebit in ira sua miserationes suas? 
 Ira enim Dei est etiam ista uita mortalis, ubi homo uanitati 
 similis factus est: dies eius uelut umbra praetereunt. In qua 
 tamen ira non obliuiscitur misereri Deus, faciendo solem 
 suum oriri super bonos et malos et pluendo super iustos et 
 iniustos, ac sic non continet in ira sua miserationes suas; 
 maximeque in eo, quod expressit hic psalmus dicendo: Nunc 
 coepi, haec est inmutatio dexterae Excelsi, quoniam 
 in hac ipsa aerumnosissima uita, quae ira Dei est, uasa misericordiae 
 mutat in melius, quamuis adhuc in huius corruptionis 
 miseria maneat ira eius, quia nec in ipsa ira sua continet 
 miserationes suas. Cum ergo isto modo conpleatur dimni 
 illius cantici ueritas, non est eam necesse etiam illic intellegi, 
 ubi non pertinentes ad ciuitatem Dei sempiterno supplicio 
 punientur. Sed quibus placet istam sententiam usque 
 ad illa inpiorum tormenta protendere, saltem sic intellegant. 
 ut manente in eis ira Dei, quae in aeterno est praenuntiata

 

 
 
 
 supplicio, non contineat Deus in hac ira sua miserationes 
 suas et faciat eos non tanta quanta digni sunt poenarum atrocitate 
 cruciari; non ut eas poenas uel numquam subeant uel 
 aliquando finiant, sed ut eas mitiores quam merita sunt eorum 
 leuioresque patiantur. Sic enim et ira Dei manebit, et in ipsa 
 ira sua miserationes suas non continebit. Quod quidem non 
 ideo confirmo, quoniam non resisto. 
 
 Ceterum eos, qui putant minaciter potius quam ueraciter 
 dictum: Discedite a me, maledicti, in ignem aeternum, 
 et: Ibunt isti in supplicium aeternum, et: Cruciabuntur 
 in saecula saeculorum, et: Vermis eorum non 
 morietur et ignis non exstinguetur, et cetera huius modi, 
 non tam ego, quam ipsa scriptura diuina planissime adque 
 plenissime redarguit ac refellit. Nineuitae quippe in hac uita 
 egerunt paenitentiam et ideo fructuosam, uelut in hoc agro 
 seminantes, in quo Deus uoluit cum lacrimis seminari, quod 
 postea cum laetitia meteretur; et tamen quis negabit, quod 
 Dominus praedixit in eis fuisse conpletum, nisi parum aduertat, 
 quem ad modum peccatores Deus non solum iratus, 
 uerum etiam miseratus euertat? Euertuntur enim peccatores 
 duobus modis, aut sicut Sodomitae, ut pro peccatis suis ipsi 
 homines puniantur, aut sicut Nineuitae, ut ipsa hominum 
 peccata paenitendo destruantur. Factum est ergo quod praedixit 
 Deus; euersa est Nineue quae mala erat, et bona aedificata 
 est quae non erat. Stantibus enim moenibus adque 
 domibus euersa est ciuitas in perditis moribus. Ac sic, quamuis 
 propheta fuerit contristatus, quia non est factum quod illi 
 homines timuerunt illo prophetante uenturum, factum est 
 tamen quod fuerat Deo praesciente praedictum, quoniam nouerat 
 qui praedixit, quo modo in melius esset inplendum.

 

 

 

 
 
 
 
 
 Ut autem nouerint isti in peruersum misericordes quo pertineat 
 quod scriptum est: Quam multa multitudo dulcedinis 
 tuae, Domine, quam abscondisti timentibus te! 
 legant quod sequitur: Perfecisti autem sperantibus in 
 te. Quid est abscondisti timentibus, perfecisti sperantibus, 
 nisi quia illis, qui timore poenarum suam iustitiam 
 uolunt constituere quae in lege est, non est iustitia Dei dulcis, 
 quia nesciunt eam? Non enim gustauerunt eam. In se namque 
 sperant, non in ipso, et ideo eis absconditur multitudo dulcedinis 
 Dei; quoniam timent quidem Deum, sed illo timore 
 seruili, qui non est in caritate, quia perfecta caritas foras 
 mittit timorem. Ideo sperantibus in eum perficit dulcedinem 
 suam inspirando eis caritatem suam, ut timore casto, non 
 quem caritas foras mittit, sed permanente in saeculum saeculi, 
 cum gloriantur, in Domino glorientur. Iustitia quippe 
 Dei Christus est, qui factus est nobis, sicut dicit apostolus, 
 sapientia a Deo et iustitia et sanctificatio et 
 redemtio, ut, quem ad modum scriptum est, qui gloriatur, 
 in Domino glorietur. Hanc Dei iustitiam, quam 
 donat gratia sine meritis, nesciunt illi, qui suam iustitiam 
 uolunt constituere, et ideo iustitiae Dei, quod est Christus. 
 non sunt subiecti. In qua iustitia est multa multitudo dulcedinis 
 Dei, propter quam dicitur in psalmo: Gustate et uidete 
 quam dulcis est Dominus. Et hanc quidem in hac 
 peregrinatione gustantes, non ad satietatem sumentes, esurimus 
 eam potius ac sitimus, ut ea postea saturemur, cum 
 uidebimus eum, sicuti est, et inplebitur quod scriptum est: 
 Saturabor, cum manifestabitur gloria tua. Ita perficit

 

 
 
 
 Christus multam multitudinem dulcedinis suae sperantibus in 
 eum. Porro autem si eam, quam illi putant, dulcedinem suam 
 Deus abscondit timentibus eum, qua non est inpios damnaturus, 
 ut hoc nescientes et damnari timentes recte uiuant ac 
 sic possint esse qui orent pro non recte uiuentibus: quo 
 modo eam perficit sperantibus in eum, quando quidem, sicut 
 somniant, per hanc dulcedinem non damnaturus est eos, qui 
 non sperant in eum? Illa igitur eius dulcedo quaeratur, quam 
 perficit sperantibus in eum, non quam perficere putatur contemnentibus 
 et blasphemantibus eum. Frustra itaque homo 
 post hoc corpus inquirit, quod in hoc corpore sibi conparare 
 neglexit. 
 
 Illud quoque apostolicum: Conclusit enim Deus omnes 
 in infidelitate, ut omnium misereatur, non ideo dictum 
 est, quod sit neminem damnaturus, sed superius apparet unde 
 sit dictum. Nam cum de Iudaeis postea credituris apostolus 
 loqueretur ad gentes, ad quas utique iam credentes conscribebat 
 epistulas: Sicut enim uos, inquit, aliquando non 
 credidistis Deo, nunc autem misericordiam consecuti 
 estis illorum incredulitate: sic et hi nunc non crediderunt 
 in uestram misericordiam, ut et ipsi misericordiam 
 consequantur. Deinde subiecit, unde isti sibi 
 errando blandiuntur, adque ait: Conclusit enim Deus omnes 
 in infidelitate, ut omnium misereatur. Quos omnes, 
 nisi de quibus loquebatur, tamquam dicens: Et uos et illos? 
 Deus ergo et gentiles et Iudaeos, quos praesciuit et praedestinauit 
 conformes imaginis filii sui, omnes in infidelitate 
 conclusit, ut de amaritudine infidelitatis suae paenitendo confusi 
 et ad dulcedinem misericordiae Dei credendo conuersi

 

 

 
 
 
 clamarent illud in psalmo: Quam multa multitudo dulcedinis 
 tuae, Domine, quam abscondisti timentibus te. 
 perfecisti autem sperantibus, non in se, sed in te! 
 Omnium itaque miseretur uasorum misericordiae. Quid est 
 omnium? Et eorum scilicet quos ex gentibus, et eorum quos 
 ex Iudaeis praedestinauit uocauit, iustificauit glorificauit, non 
 hominum omnium, sed istorum omnium neminem damnaturus.

CAPUT XXV. 
 
 An hi, qui inter haereticos baptizati sunt et deteriores postea male uiuendo sunt facti, uel hi, qui aput catholicos renati ad haereses aut schismata transierunt, uel hi, qui a catholicis aput quos renati sunt non recedentes criminose uiuere perstiterunt. possint priuilegio sacramentorum remissionem aeterni sperare supplicii. 
 
 Sed iam respondeamus etiam illis, qui non solum diabolo 
 et angelis eius, sicut nec isti, sed ne ipsis quidem omnibus 
 hominibus liberationem ab aeterno igne promittunt, uerum 
 eis tantum, qui Christi baptismate abluti et corporis eius et 
 sanguinis participes facti sunt, quomodolibet uixerint, in quacumque 
 haeresi uel inpietate fuerint. Sed contradicit eis 
 apostolus dicens: Manifesta autem sunt opera carnis, 
 quae sunt fornicatio, inmunditia, luxuria, idolorum 
 seruitus, ueneficia, inimicitiae, contentiones, aemulationes, 
 animositates, dissensiones, haereses,

 

 
 
 
 inuidiae, ebrietates, comisationes et his similia; quae 
 praedico uobis, sicut praedixi, quoniam qui talia 
 agunt regnum Dei non possidebunt. Haec profecto apostolica 
 falsa sententia est, si tales post quantalibet tempora 
 liberati regnum Dei possidebunt. Sed quoniam falsa non est, 
 profecto regnum Dei non possidebunt. Et si in regni Dei 
 possessione numquam erunt, aeterno supplicio tenebuntur; 
 quoniam non est medius locus, ubi non sit in supplicio, qui 
 illo non fuerit constitutus in regno. 
 
 Quam ob rem quod ait Dominus Iesus: Hic est panis 
 qui de caelo descendit, ut, si quis ex ipso manducauerit, 
 non moriatur. Ego sum panis uiuus, qui de 
 caelo descendi; si quis manducauerit ex hoc pane, 
 uiuet in aeternum, quo modo sit accipiendum, merito 
 quaeritur. Et ab istis quidem, quibus nunc respondemus, 
 hunc intellectum auferunt illi, quibus deinde respondendum 
 est; hi sunt autem, qui hanc liberationem nec omnibus habentibus 
 sacramentum baptismatis et corporis Christi, sed solis 
 catholicis, quamuis male uiuentibus, pollicentur, quia non 
 solo, inquiunt, sacramento, sed re ipsa manducauerunt corpus 
 Christi, in ipso scilicet eius corpore constituti; de quo corpore 
 ait apostolus: Unus panis, unum corpus multi sumus. 
 Qui ergo est in eius corporis unitate, id est in Christianorum 
 conpage membrorum, cuius corporis sacramentum fideles communicantes 
 de altari sumere consuerunt, ipse uere dicendus 
 est manducare corpus Christi et bibere sanguinem Christi. 
 Ac per hoc haeretici et schismatici ab huius unitate corporis 
 separati possunt idem percipere sacramentum, sed non sibi 
 utile, immo uero etiam noxium, quo iudicentur grauius.

 

 
 
 
 quam uel tardius liberentur. Non sunt quippe in eo uinculo 
 pacis, quod illo exprimitur sacramento. 
 
 Sed rursus etiam isti, qui recte intellegunt, non dicendum 
 esse manducare corpus Christi, qui in corpore non est Christi. 
 non recte promittunt eis, qui uel in haeresim uel etiam in 
 gentilium superstitionem ex illius corporis unitate labuntur, 
 liberationem quandoque ab aeterni igne supplicii; primum. 
 quia debent adtendere, quam sit intolerabile adque a sana 
 doctrina nimis deuium, ut multi ac paene omnes, qui haereses 
 inpias condiderunt exeuntes de catholica ecclesia et facti 
 sunt haeresiarchae. meliores habeant causas, quam hi, qui 
 numquam fuerunt catholici, cum in eorum laqueos incidissent. 
 si illos haeresiarchas hoc facit liberari a supplicio sempiterno. 
 quod in catholica ecclesia baptizari sunt et sacramentum 
 corporis Christi in uero Christi corpore primitus acceperunt; 
 cum peior sit utique desertor fidei et ex desertore obpugnator 
 eius effectus quam ille, qui non deseruit quod numquam 
 tenuit; deinde quia et his occurrit apostolus eadem uerba 
 proferens et enumeratis illis carnis operibus eadem ueritate 
 praedicens: Quoniam qui talia agunt, regnum Dei non 
 possidebunt. 
 
 Unde nec illi in perditis et damnabilibus moribus debent 
 esse securi, qui usque in finem quidem uelut in communione 
 ecclesiae catholicae perseuerant, intuentes quod dictum est: 
 Qui perseuerauerit usque in finem, hic saluus erit. 
 et per uitae iniquitatem ipsam uitae iustitiam, quod eis 
 Christus est, deserunt, siue fornicando siue alias inmunditias 
 flagitiorum, quas nec exprimere apostolus uoluit, in suo corpore 
 perpetrando, siue turpitudine luxuriae diffluendo siue

 

 
 
 
 aliquid aliud eorum agendo, de quibus ait: Quoniam qui 
 talia agunt, regnum Dei non possidebunt; ac per hoc, 
 quicumque agunt talia, nisi in sempiterno supplicio non 
 erunt, quia in Dei regno esse non poterunt. In his enim perseuerando 
 usque in huius uitae finem non utique dicendi sunt 
 in Christo perseuerasse usque in finem, quia in Christo perseuerare 
 est in eius fide perseuerare; quae fides, ut eam 
 definit idem apostolus, per dilectionem operatur; dilectio 
 autem, sicut ipse alibi dicit, malum non operatur. 
 Nec isti ergo dicendi sunt manducare corpus Christi, quoniam 
 nec in membris conputandi sunt Christi. Ut enim alia taceam, 
 non possunt simul esse et membra Christi et membra meretricis. 
 Denique ipse dicit: Qui manducat carnem meam 
 et bibit sanguinem meum, in me manet, et ego in eo. 
 Ostendit quid sit non sacramento tenus, sed re uera corpus 
 Christi manducare et eius sanguinem bibere; hoc est enim 
 in Christo manere, ut in illo maneat et Christus. Sic enim 
 hoc dixit, tamquam diceret: \'Qui non in me manet, et in quo 
 ego] non maneo, non se dicat aut existimet manducare corpus 
 meum aut bibere sanguinem meum.\' Non itaque manent 
 in Christo, qui non sunt membra eius. Non sunt autem 
 membra Christi, qui se faciunt membra meretricis, nisi malum 
 illud paenitendo esse destiterint et ad hoc bonum reconciliatione 
 redierint.

CAPUT XXVI. 
 
 Quid sit in fundamento habere Christum et quibus spondeatur salus quasi per ignis usturam. 
 
 Sed habent, inquiunt, Christiani catholici in fundamento 
 Christum, a cuius unitate non recesserunt, tametsi huic

 

 
 
 
 fundamento superaediifcauemnt quamlibet pessimam uitam, uelut 
 ligna, fenum, stipulam; recta itaque fides, per quam Christus 
 est fundamentum, quamuis cum damno, quoniam illa, quae 
 superaedificata sunt, exurentur, tamen poterit eos quandoque 
 ab illius ignis perpetuitate saluare. Respondeat eis breuiter 
 apostolus Iacobus: Si quis dicat se fidem habere, opera 
 autem non habeat, numquid poterit fides saluare 
 eum? Et quis est, inquiunt, de quo dicit apostolus Paulus: 
 Ipse autem saluus erit, sic tamen quasi per ignem? 
 Simul quis iste sit, inquiramus; hunc tamen non esse certissimum 
 est, ne duorum apostolorum sententias mittamus in 
 rixam, si unus dicit: \'Etiamsi mala opera quis habuerit, saluabit 
 eum per ignem fides\'; alius autem: Si opera non 
 habeat, numquid poterit fides saluare eum? 
 
 Inueniemus ergo quis possit saluari per ignem, si prius 
 inuenerimus quid sit habere in fundamento Christum. Quod 
 ut de ipsa similitudine quantocius aduertamus: nihil in aedificio 
 praeponitur fundamento; quisquis itaque sic habet in 
 corde Christum, ut ei terrena et temporalia nec ea quae licita 
 sunt adque concessa praeponat, fundamentum habet Christum: 
 si autem praeponit, etsi uideatur habere fidem Christi, non 
 est tamen in eo fundamentum Christus, cui talia praeponuntur: 
 quanto magis, si salutaria praecepta contemnens committat 
 inlicita, non praeposuisse Christum, sed postposuisse conuincitur, 
 quem posthabuit imperantem siue concedentem, dum 
 contra eius imperata siue concessa suam per flagitia delegit 
 explere libidinem! Si quis itaque Christianus diligit meretricem 
 eique adhaerens unum corpus efficitur. iam in fundamento 
 non habet Christum. Si quis autem diligit uxorem suam, si

 

 
 
 
 secundum Christum, quis ei dubitet in fundamento esse Chri 
 stum? si uero secundum hoc saeculum, si carnaliter, si in 
 morbo concupiscentiarum, sicut et gentes quae ignorant Deum, 
 etiam hoc secundum ueniam concedit apostolus, immo per 
 apostolum Christus. Potest ergo et iste in fundamento habere 
 Christum. Si enim nihil ei talis adfectionis uoluptatisque 
 praeponat, quamuis superaedificet ligna. fenum, stipulam, 
 Christus est fundamentum, propter hoc saluus erit per ignem. 
 Delicias quippe huius modi amoresque terrenos, propter coniugalem 
 quidem copulam non damnabiles, tribulationis ignis 
 exuret; ad quem pertinent ignem et orbitates et quaecumque 
 calamitates quae auferunt haec. Ac per hoc ei, qui aedificauit, 
 erit aedificatio ista damnosa, quia non habebit, quod superaedificauit, 
 et eorum amissione cruciabitur, quibus fruendo 
 utique laetabatur; sed per hunc ignem saluus erit merito 
 fundamenti, quia, etsi utrum id habere mallet an Christum 
 a persecutore proponeretur, illud Christo non praeponeretur. 
 Vide in apostoli uerbis hominem aedificantem super fundamentum 
 aurum, argentum, lapides pretiosos: Qui sine uxore 
 est, inquit, cogitat quae sunt Dei, quo modo placeat 
 Deo. Vide alium aedificantem ligna, fanum, stipulam: Qui 
 autem matrimonio iunctus est, inquit, cogitat quae 
 sunt mundi, quo modo placeat uxori. Uniuscuiusque 
 opus manifestabitur; dies enim declarabit (dies utique 
 tribulationis), quoniam in igne, inquit, reuelabitur. Eandem 
 tribulationem ignem uocat. sicut alibi legitur: Vasa 
 figuli probat fornax et homines iustos tentatio 
 tribulationis. Et uniuscuiusque opus quale sit,

 

 
 
 
 ignis probabit. Si cuius opus permanserit (permanet 
 enim quod quisque cogitat quae sunt Dei, quo modo placeat 
 Deo), quod superaedificauit mercedem accipiet (id 
 est, unde cogitauit, hoc sumet); si cuius autem opus 
 arserit, damnum patietur (quoniam quod dilexerat non 
 habebit), ipse autem saluus erit (quia nulla eum tribulatio 
 ab illius fundamenti stabilitate semouit); sic tamen 
 quasi per ignem (quod enim sine inliciente amore non 
 habuit, sine urente dolore non perdit). Ecce, quantum mihi 
 uidetur, inuentus est ignis, qui nullum eorum damnet, sed 
 unum ditet, alterum damnificet, ambos probet. 
 
 Si autem ignem illum loco isto uoluerimus accipere, de 
 quo Dominus dicet sinistris: Discedite a me, maledicti. 
 in ignem aeternum; ut in eis etiam isti esse credantur. 
 qui aedificant super fundamentum ligna, fenum, stipulam, 
 eosque ex illo igne post tempus pro malis meritis inpertitum 
 liberet boni meritum fundamenti: quid arbitrabimur dextros 
 quibus dicetur: Venite, benedicti patris mei, possidete 
 paratum uobis regnum, nisi eos, qui aedificauerunt 
 super fundamentum aurum, argentum, lapides pretiosos? Sed 
 in illum ignem, de quo dictum est: Sic tamen quasi per 
 ignem, si hoc modo est intellegendus, utrique mittendi sunt, 
 et dextri scilicet et sinistri. Illo quippe igne utrique probandi 
 sunt, de quo dictum est: Dies enim declarabit, quoniam 
 in igne reuelabitur, et uniuscuiusque opus 
 quale sit, ignis probabit. Si ergo utrumque probabit 
 ignis, ut, si cuius opus permanserit, id est non fuerit igne 
 consumtum, quod superaedificauit mercedem accipiat; si cuius 
 autem opus arserit, damnum patiatur: profecto non est ipse 
 aeternus ille ignis. In illum enim soli sinistri nouissima et

 

 
 
 
 perpetua damnatione mittentur, iste autem dextros probat. 
 Sed alios eorum sic probat, ut aedificium, quod super Christum 
 fundamentum ab eis inuenerit esse constructum, non 
 exurat adque consumat; alios autem aliter, id est, ut quod 
 superaediifcauerunt ardeat damnumque inde patiantur, salui 
 fiant autem, quoniam Christum in fundamento stabiliter positum 
 praecellenti caritate tenuerunt. Si autem salui fient, profecto 
 et ad dexteram stabunt et cum ceteris audient: Venite, 
 benedicti patris mei, possidete paratum uobis 
 reg num, non ad sinistram, ubi illi erunt, qui salui non 
 erunt et ideo audient: Discedite a me, maledicti, in 
 ignem aeternum. Nemo quippe ab illo igne saluabitur, 
 quia in supplicium aeternum ibunt illi omnes, ubi uermis 
 eorum non moritur et ignis non exstinguitur, quo cruciabuntur 
 die ac nocte in saecula saeculorum. 
 
 
 Post istius sane corporis mortem, donec ad illum ueniatur, 
 qui post resurrectionem corporum futurus est damnationis et 
 remunerationis ultimus dies, si hoc temporis interuallo spiritus 
 defunctorum eius modi ignem dicuntur perpeti, quem 
 non sentiant illi, qui non habuerunt tales mores et amores v 
 in huius corporis uita, ut eorum ligna, fenum, stipula consumatur; 
 alii uero sentiant, qui eius modi secum aedificia 
 portauerunt, siue ibi tantum, siue et hic et ibi, siue ideo hic 
 ut non ibi saecularia, quamuis a damnatione uenialia. concremantem 
 ignem transitoriae tribulationis inueniant: non redarguo, 
 quia forsitan uerum est. Potest quippe ad istam tribulationem 
 pertinere etiam mors ipsa carnis, quae de primi 
 peccati perpetratione concepta est, ut secundum cuiusque 
 aedificium tempus quod eam sequitur ab unoquoque sentiatur. 
 Persecutiones quoque, quibus martyres coronati sunt et quas

 

 
 
 
 patiuntur quicumque Christiani, probant utraque aedificia 
 uelut ignis et alia consumunt cum ipsis aedificatoribus, si 
 Christum in eis non inueniunt fundamentum; alia sine ipsis. 
 si inueniunt, quia licet cum damno salui erunt ipsi; alia 
 uero non\' consumunt, quia talia reperiunt quae maneant in 
 . aeternum. Erit etiam in fine saeculi tribulatio tempore Antichristi, 
 qualis numquam antea fuit. Quam multa erunt tunc 
 aedificia, siue aurea siue fenea, super optimum fundamentum. 
 quod est Christus Iesus, ut ignis ille probet utraque et de 
 aliis gaudium, de aliis inferat damnum, neutros tamen perdat., 
 in quibus haec inueniet, propter stabile fundamentum! 
 Quicumque autem, non dico uxorem, cuius etiam commixtione 
 carnis ad carnalem utitur uoluptatem, sed ipsa quae ab eius 
 modi delectationibus aliena sunt nomina pietatis humano 
 more carnaliter diligendo Christo anteponit, non eum habet 
 in fundamento et ideo non per ignem saluus erit, sed saluus 
 non erit, quia esse cum Saluatore non poterit, qui de hac 
 re apertissime loquens ait: Qui\' amat patrem aut matrem 
 plus quam me, non est me dignus; et qui 
 amat filium aut filiam super me, non est me 
 dignus. Verum qui has necessitudines sic amat carnaliter 
 ut tamen eas Christo Domino non praeponat, malitque ipsis. 
 carere quam Christo, si ad hunc fuerit articulum tentationis 
 adductus, per ignem erit saluus, quia et earum amissione 
 tantum necesse est urat dolor, quantum haeserat amor. Porro 
 qui patrem matrem, filios filias secundum Christum dilexerit. 
 ut ad eius regnum obtinendum eique cohaerendum illis consulat, 
 uel hoc in eis diligat, quod membra sunt Christi: 
 absit ut ista dilectio reperiatur in lignis, feno, stipula

 

 
 
 
 consumenda. sed prorsus aedificio aureo, argenteo, gemmeo 
 deputabitur. Quo modo autem potest eos plus amare quam 
 Christum, quos amat utique propter Christum?

CAPUT XXVII. 
 Contra eorum persuasionem, qui putant sibi non obfutura peccata, in quibus, cum elemosynas facerent, permanserunt. 
 Restat eis respondere, qui dicunt aeterno igne illos tantummodo 
 arsuros, qui pro peccatis suis facere dignas elemosynas 
 neglegunt, propter illud quod ait apostolus Iacobus: ludicium 
 autem sine misericordia illi, qui non fecit 
 misericordiam. Qui ergo fecit, inquiunt, quamuis non 
 correxerit perditos mores, sed nefarie ac nequiter inter ipsas 
 suas elemosynas uixerit, cum misericordia illi futurum est 
 iudicium, ut aut non damnetur omnino aut post aliquod tempus 
 a damnatione nouissima liberetur. Nec ob aliud existimant 
 Christum de solo dilectu adque neglectu elemosynarum 
 discretionem inter dextros et sinistros esse facturum, quorum 
 alios in regnum, alios in supplicium mittat aeternum. Ut 
 autem cottidiana sibi opinentur, quae facere omnino non cessant, 
 qualiacumque et quantacumque sint, per elemosynas 
 dimitti posse peccata, orationem, quam docuit ipse Dominus, 
 et suffragatricem sibi adhibere conantur et testem. Sicut enim 
 nullus est, inquiunt, dies, quo a Christianis haec oratio non 
 dicatur: ita nullum est cottidianum qualecumque peccatum, 
 quod per illam non dimittatur, cum dicimus: Dimitte 
 nobis debita nostra, si quod sequitur facere curemus: 
 Sicut et nos dimittimus debitoribus nostris. Non 
 enim ait Dominus, inquiunt: Si dimiseritis peccata hominibus,

 

 
 
 
 dimittet uobis Pater uester cottidiana parua peccata, sed: 
 Dimittet, inquit, uobis peccata uestra. Qualicumque 
 ergo uel quantacumque sint, etiamsi cottidie perpetrentur nec 
 ab eis uita discedat in melius commutata: per elemosynam 
 ueniae non negatae remitti sibi posse praesumunt. 
 
 
 Sed bene, quod isti dignas pro peccatis elemosynas commonent 
 esse faciendas; quoniam si dicerent qualescumque elemosynas 
 pro peccatis et cottidianis et magnis et quantacumque 
 scelerum consuetudine misericordiam posse inpetrare diuinam. 
 ut ea cottidiana remissio sequeretur, uiderent se rem dicere 
 absurdam adque ridiculam. Sic enim cogerentur fateri fieri 
 posse, ut opulentissimus homo decem nummulis diurnis in 
 elemosynas inpensis homicidia et adulteria et nefaria quaeque 
 facta redimeret. Quod si absurdissimum adque insanissimum 
 est dicere, profecto si quaeratur, quae dignae sint pro peccatis 
 elemosynae, de quibus etiam Christi praecursor ille dicebat: 
 Facite ergo fructus dignos paenitentiae, procul 
 dubio non inuenientur eas facere, qui uitam suam usque ad 
 mortem cottidianorum criminum perpetratione confodiunt: 
 primum, quia in auferendis rebus alienis longe plura diripiunt, 
 ex quibus perexigua pauperibus largiendo Christum se 
 ad hoc pascere existimant, ut licentiam malefactorum ab illo 
 se emisse uel cottidie potius emere credentes securi damnabilia 
 tanta committant. Qui si pro uno scelere omnia sua 
 distribuerent indigentibus membris Christi, nisi desisterent a 
 talibus factis habendo caritatem, quae non agit perperam, 
 aliquid eis prodesse non potest. Qui ergo dignas pro suis 
 peccatis elemosynas facit, prius eas facere incipit a se ipso.

 

 
 
 
 Indignum est enim, ut in se non faciat, qui facit in proximum, 
 cum audiat dicentem Deum: Diliges proximum 
 tuum tamquam te ipsum: itemque audiat: Miserere 
 animae tuae placens Deo. Hanc elemosynam, id est, ut 
 Deo placeat, non faciens animae suae quo modo dignas pro 
 peccatis suis elemosynas facere dicendus est? Ad hoc enim 
 et illud scriptum est: Qui sibi malignus est, cui bonus 
 erit? Orationes quippe adiuuant elemosynae; et utique intuendum 
 est quod legimus: Fili, peccasti, ne adicias iterum 
 et de praeteritis deprecare, ut tibi dimittantur. 
 Propter hoc ergo elemosynae faciendae sunt, ut, cum de 
 praeteritis peccatis deprecamur, exaudiamur; non ut in eis 
 perseuerantes licentiam malefaciendi nos per elemosynas conparare 
 credamus. 
 
 Ideo autem Dominus et dextris elemosynas ab eis factas 
 et sinistris non factas se inputaturum esse praedixit, ut hinc 
 ostenderet quantum ualeant elemosynae ad priora delenda, 
 non ad perpetua inpune committenda peccata. Tales autem 
 elemosynas non dicendi sunt facere, qui uitam nolunt a consuetudine 
 scelerum in melius commutare. Quia et in hoc 
 quod ait: Quando uni ex minimis meis non fecistis, 
 mihi non fecistis. ostendit eos non facere etiam quando 
 se facere existimant. Si enim Christiano esurienti panem tamquam 
 Christiano darent, profecto sibi panem iustitiae, quod 
 ipse Christus est, non negarent; quoniam Deus, non cui 
 detur, sed quo animo detur, adtendit. Qui ergo Christum 
 diligit in Christiano, hoc animo ei porrigit elemosynam, quo 
 accedit ad Christum, non quo uult recedere inpunitus a Christo. 
 Tanto enim magis quisque deserit Christum, quanto magis

 

 
 
 
 diligit quod inprobat Christus. Nam quid cuiquam prodest, 
 quod baptizatur, si non iustificatur? Nonne qui dixit: Nisi 
 quis renatus fuerit ex aqua et Spiritu, non intrabit 
 in regnum Dei, ipse etiam dixit: Nisi abundauerit 
 iustitia uestra super scribarum et Pharisaeorum, 
 non intrabitis in regnum caelorum? Quur illud timendo 
 multi currunt baptizari, et hoc non timendo non multi 
 curant iustificari? Sicut ergo non fratri suo dicit: Fatue. 
 qui cum hoc dicit non ipse fraternitati, sed peccato eius 
 infensus est (alioquin reus erit gehennae ignis): ita e contrario, 
 qui porrigit elemosynam Christiano, non Christiano 
 porrigit, qui non in eo diligit Christum; non autem diligit 
 Christum, qui iustificari recusat in Christo. Et quem ad 
 modum si quis praeoccupatus fuerit hoc delicto, ut fratri 
 suo dicat: Fatue, id est, non eius peccatum nolens auferre 
 conuicietur iniuste, parum est illi ad hoc redimendum elemosynas 
 facere, nisi etiam quod ibi sequitur remedium reconciliationis 
 adiungat (ibi enim sequitur: Si ergo offeres 
 munus tuum ad altare et ibi recordatus fueris, 
 quia frater tuus habet aliquid aduersum te, reIinque 
 ibi munus tuum ad altare et uade prius, reconciliari 
 fratri tuo, et tunc ueniens offeres munus 
 tuum): ita parum est elemosynas quantaslibet facere pro 
 quocumque scelere et in consuetudine scelerum permanere,
 
 Oratio uero cottidiana, quam docuit ipse Iesus, unde et 
 dominica nominatur, delet quidem cottidiana peccata, cam

 

 
 
 
 cottidie dicitur: Dimitte nobis debita nostra, adque 
 id quod sequitur non solum dicitur, sed etiam fit: Sicut 
 et nos dimittimus debitoribus nostris; sed quia 
 fiunt peccata, ideo dicitur, non ut ideo fiant, quia dicitur. 
 Per hanc enim nobis uoluit Saluator ostendere, quantumlibet 
 iuste in huius uitae caligine adque infirmitate uiuamus, non 
 nobis deesse peccata, pro quibus dimittendis debeamus orare 
 et eis, qui in nos peccant, ut et nobis ignoscatur, ignoscere. 
 Non utique propterea Dominus ait: Si dimiseritis peccata 
 hominibus, dimittet uobis et Pater uester 
 peccata uestra, ut de hac oratione confisi securi cottidiana 
 scelera faceremus, uel potentia qua non timeremus 
 hominum leges uel astutia qua ipsos homines falleremus; 
 sed ut per illam disceremus non putare nos esse sine peccatis, 
 etiamsi a criminibus essemus inmunes; sicut etiam legis 
 ueteris sacerdotes hoc ipsum Deus de sacrificiis admonuit, 
 quae iussit eos primum pro suis, deinde pro populi offerre 
 peccatis. Nam et ipsa uerba tanti magistri et Domini nostri 
 uigilanter intuenda sunt. Non enim ait: (Si dimiseritis peccata 
 hominibus, et Pater uester dimittet uobis qualiacumque 
 peccata\', sed ait: Peccata uestra. Cottidianam quippe 
 orationem docebat et iustificatis utique discipulis loquebatur. 
 Quid est ergo : Peccata uestra nisi \'peccata sine quibus 
 nec uos eritis, qui iustificati et sanctificati estis\'? Ubi ergo 
 illi, qui per hanc orationem occasionem perpetrandorum cottidie 
 scelerum quaerunt, dicunt Dominum significasse etiam 
 magna peccata, quoniam non dixit: \' Dimittet uobis parua\\ 
 sed peccata uestra: ibi nos considerantes qualibus loquebatur 
 et audientes dictum peccata uestra nihil aliud debemus 
 existimare quam parua, quoniam talium iam non erant 
 magna. Verum tamen nec ipsa magna, a quibus omnino 
 mutatis in melius moribus recedendum est, dimittuntur

 

 

 

 
 
 
 orantibus, nisi fiat quod ibi dicitur: Sicut et nos dimittimus 
 debitoribus nostris. Si enim minima peccata, sine quibus 
 non est etiam uita iustorum, aliter non remittuntur: 
 quanto magis multis et magnis criminibus inuoluti, etiamsi 
 ea perpetrare iam desinant, nullam indulgentiam consequuntur. 
 si ad remittendum aliis, quod in eis quisque peccauerit, inexorabiles 
 fuerint, cum dicat Dominus: Si autem non dimiseritis 
 hominibus, neque Pater uester dimittet 
 uobis. Ad hoc enim ualet quod etiam Iacobus apostolus ait, 
 iudicium futurum sine misericordia illi, qui non fecit misericordiam. 
 Venire quippe debet in mentem etiam seruus ille. 
 cui debitori dominus eius relaxauit decem milia talentorum. 
 quae postea iussit ut redderet, quia ipse non misertus est 
 conserui sui, qui ei debebat centum denarios. In his ergo, 
 qui filii sunt promissionis et uasa misericordiae. ualet quod 
 ait idem apostolus consequenter adiungens: Superexsultat 
 autem misericordia iudicio, quoniam et illi iusti. qui 
 tanta sanctitate uixerunt, ut alios quoque recipiant in tabernacula 
 aeterna, a quibus amici facti sunt de mammona iniquitatis, 
 ut tales essent, misericordia liberati sunt ab eo, qui 
 iustificat inpium, inputans mercedem secundum gratiam, non 
 secundum debitum. In eorum quippe numero est apostolus. 
 qui dicit: Misericordiam consecutus sum, ut fidelis 
 essem. 
 
 Illi autem, qui recipiuntur a talibus in tabernacula aeterna, 
 fatendum est quod non sint his moribus praediti, ut eis liberandis 
 sine suffragio sanctorum sua possit uita sufficere, ac 
 per hoc multo amplius in eis superexsultat misericordia iudicio.

 

 
 
 
 
 Nec tamen ideo putandus est quisquam sceleratissimus, nequaquam 
 uita uel bona uel tolerabiliore mutatus, recipi in tabernacula 
 aeterna, quoniam obsecutus est sanctis de mammona 
 iniquitatis, id est de pecunia uel diuitiis, quae male fuerant 
 adquisitae, aut etiamsi bene, non tamen ueris, sed quas iniquitas 
 putat esse diuitias, quoniam nescit quae sint uerae 
 diuitiae, quibus illi abundant, qui et alios recipiunt in tabernacula 
 aeterna. Est itaque quidam uitae modus nec tam 
 malae, ut his qui eam uiuunt nihil prosit ad capessendum 
 regnum caelorum largitas elemosynarum, quibus etiam iustorum 
 sustentatur inopia et fiunt amici qui in tabernacula 
 aeterna suscipiant, nec tam bonae, ut ad tantam beatitudinem 
 adipiscendam eis ipsa sufficiat, nisi eorum meritis, quos amicos 
 fecerint, misericordiam consequantur. (Mirari autem soleo 
 etiam aput Vergilium reperiri istam Domini sententiam, ubi 
 ait: Facite uobis amicos de mammona iniquitatis, 
 ut et ipsi recipiant uos in tabernacula aeterna; 
 cui est et illa simillima: Qui recipit prophetam in 
 nomine prophetae, mercedem prophetae accipiet; 
 et qui recipit iustum in nomine iusti, mercedem 
 iusti accipiet. Nam cum Elysios campos poeta ille describeret, 
 ubi putant habitare animas beatorum, non solum ibi 
 posuit eos, qui propriis meritis ad illas sedes peruenire potuerunt, 
 sed adiecit adque ait:
 
 Quique sui memores alios fecere merendo, 
 
 
 id est, qui promeruerunt alios eosque sui memores promerendo 
 fecerunt; prorsus tamquam eis dicerent, quod frequentatur ore 
 Christiano, cum se cuique sanctorum humilis quisque commendat 
 et dicit: \'Memor mei esto\', adque id ut esse possit

 

 

 
 
 
 promerendo efficit.) Sed quis ite sit modus, et quae sint 
 ipsa peccata, quae ita inpediunt peruentionem ad regnum 
 Dei. ut tamen sanctorum amicorum meritis inpetrent indulgentiam, 
 difficillimum est inuenire, periculosissimum definire. 
 Ego certe usque ad hoc tempus cum inde satagerem ad 
 eorum indaginem peruenire non potui. Et fortassis propterea 
 latent, ne studium proficiendi ad omnia cauenda peccata 
 pigrescat. Quoniam si scirentur quae uel qualia sint delicta. 
 pro quibus etiam permanentibus nec prouectu uitae melioris 
 absumtis intercessio sit inquirenda et speranda iustorum, eis 
 secura se obuolueret humana segnitia, nec euolui talibus 
 inplicamentis ullius uirtutis expeditione curaret, sed tantummodo 
 quaereret aliorum meritis liberari, quos amicos sibi de 
 mammona iniquitatis elemosynarum largitate fecisset. Nunc 
 uero dum uenialis iniquitatis, etiamsi perseueret, ignoratur 
 modus, profecto et studium in meliora proficiendi orando et 
 instando uigilantius adhibetur et faciendi de mammona iniquitatis 
 sanctos amicos cura non spernitur. 
 
 Verum ista liberatio, quae fit siue suis quibusque orationibus 
 siue intercedentibus sanctis, id agit ut in ignem quisque 
 non mittatur aeternum, non ut, cum fuerit missus, post quantumcumque 
 inde tempus ematur. Nam et illi, qui putant sic 
 intellegendum esse quod scriptum est, adferre terram bonam 
 uberem fructum, aliam tricenum, aliam sexagenum, aliam 
 centenum, ut sancti pro suorum diuersitate meritorum alii

 

 
 
 
 tricenos homines liberent, alii sexagenos, alii centenos, hoc 
 in die iudicii futurum suspicari solent, non post iudicium. 
 Qua opinione quidam cum uideret homines inpunitatem sibi 
 peruersissime pollicentes, eo quod omnes isto modo ad liberationem 
 pertinere posse uideantur, elegantissime respondisse 
 perhibetur, bene potius esse uiuendum, ut inter eos quisque 
 reperiatur, qui pro aliis intercessuri sunt liberandis, ne tam 
 pauci sint, ut cito ad numerum suum uel tricenum uel sexagenum 
 uel centenum unoquoque eorum perueniente multi 
 remaneant, qui erui iam de poenis illorum intercessione non 
 possint et in eis inueniatur quisquis sibi spem fructus alieni 
 temeritate uanissima pollicetur. Haec me illis respondisse 
 suffecerit, qui sacrarum litterarum, quas communes habemus, 
 auctoritatem non spernunt, sed eas male intellegendo non 
 quod illae loquuntur, sed hoc potius putant futurum esse quod 
 ipsi uolunt. Hac itaque responsione reddita librum, sicut promisimus, 
 terminamus.

Sicut in proximo libro superiore promisimus, iste huius 
 totius operis ultimus disputationem de ciuitatis Dei aeterna 
 beatitudine continebit, quae non propter aetatis per multa 
 saecula longitudinem tamen quandocumque finiendam aeternitatis 
 nomen accepit, sed quem ad modum scriptum est in 
 euangelio, regni eius non erit finis; nec ita ut aliis

 

 
 
 
 moriendo decedentibus, aliis succedentibus oriendo species in ea 
 perpetuitatis appareat, sicut in arbore, quae perenni fronde 
 uestitur, eadem uidetur uiriditas permanere, dum labentibus? 
 et cadentibus foliis subinde alia, quae nascuntur. faciem conseruant 
 opacitatis; sed omnes in ea ciues inmortales erunt. 
 adipiscentibus et hominibus, quod numquam sancti angeli 
 perdiderunt. Faciet hoc Deus omnipotentissimus eius conditor. 
 Promisit enim nec mentiri potest, et quibus fidem hinc quoque 
 faceret, multa sua et non promissa et promissa iam fecit. 
 
 Ipse est enim, qui in principio condidit mundum, plenum 
 bonis omnibus uisibilibus adque intellegibilibus rebus, in quo 
 nihil melius instituit quam spiritus, quibus intellegentiam 
 dedit et suae contemplationis habiles capacesque sui praestitit 
 adque una societate deuinxit, quam sanctam et supernam 
 dicimus ciuitatem, in qua res, qua sustententur beatique 
 sint, Deus ipse illis est, tamquam uita uictusque communis: 
 qui liberum arbitrium eidem intellectuali naturae tribuit tale, 
 ut, si uellet deserere Deum, beatitudinem scilicet suam, continuo 
 miseria sequeretur; qui cum praesciret angelos quosdam 
 per elationem, qua ipsi sibi ad beatam uitam sufficere uellent, 
 tanti boni desertores futuros, non eis ademit hanc potestatem, 
 potentius et melius esse iudicans etiam de malis bene 
 facere quam mala esse non sinere. Quae omnino nulla essent. 
 nisi natura mutabilis, quamuis bona et a summo Deo adque 
 incommutabili bono, qui bona omnia condidit, instituta,

 
 
 
 peccando ea sibi ipsa fecisset; quo etiam peccato suo teste conuincitur 
 bonam conditam se esse naturam. Nisi enim magnum 
 et ipsa, licet non aequale Conditori, bonum esset, profecto 
 desertio Dei tamquam luminis sui malum eius esse non posset. 
 Nam sicut caecitas oculi uitium est et idem ipsum indicat 
 ad lumen uidendum esse oculum creatum ac per hoc etiam 
 ipso uitio suo excellentius ostenditur ceteris membris membrum 
 capax luminis (non enim alia causa esset uitium eius 
 carere lumine): ita natura. quae fruebatur Deo, optimam se 
 institutam docet etiam ipso uitio, quo ideo misera est quia 
 non fruitur Deo; qui casum angelorum uoluntarium iustissima 
 poena sempiternae infelicitatis obstrinxit adque in eo 
 summo bono permanentibus ceteris, ut de sua sine fine permansione 
 certi essent, tamquam ipsius praemium permansionis 
 dedit. Qui fecit hominem etiam ipsum rectum cum 
 eodem libero arbitrio, terrenum quidem animal, sed caelo 
 dignum, si suo cohaereret auctori, miseria similiter, si eum 
 desereret, secutura, qualis naturae huius modi conueniret. 
 Quem similiter cum praeuaricatione legis Dei per Dei desertionem 
 peccaturum esse praesciret, nec illi ademit liberi arbitrii 
 potestatem, simul praeuidens, quid boni de malo eius 
 esset ipse facturus: qui de mortali progenie merito iusteque 
 damnata tantum populum gratia sua colligit, ut inde subpleat 
 et instauret partem, quae lapsa est angelorum, ac sic illa 
 dilecta et superna ciuitas non fraudetur suorum numero ciuium, 
 quin etiam fortassis et uberiore laetetur.

CAPUT II. 
 
 De aeterna Dei et incommutabili uoluntate. 
 
 Multa enim fiunt quidem a malis contra uoluntatem Dei; 
 sed tantae est ille sapientiae tantaeque uirtutis, ut in eos 
 exitus siue fines, quos bonos et iustos ipse praesciuit, tendant

 
 
 
 omnia, quae uoluntati eius uidentur aduersa. Ac per hoc cum 
 Deus mutare dicitur uoluntatem, ut quibus lenis erat uerbi 
 gratia reddatur iratus, illi potius quam ipse mutantur et eum 
 quodam modo mutatum in his quae patiuntur inueniunt; sicut 
 mutatur sol oculis sauciatis et asper quodam modo ex miti 
 et ex delectabili molestus efficitur, cum ipse aput se ipsum 
 maneat idem qui fuit. Dicitur etiam uoluntas Dei, quam facit 
 in cordibus oboedientium mandatis eius, de qua dicit apostolus: 
 Deus est enim, qui operatur in uobis et 
 uelle. Sicut iustitia Dei non solum qua ipse iustus est dicitur, 
 sed illa etiam quam in homine, qui ab illo iustificatur. 
 facit: sic et lex eius uocatur, \'quae potius est hominum, sfld 
 ab ipso data; nam utique homines erant, quibus ait Iesus: 
 In lege uestra scriptum est, cum alio loco legamus: 
 Lex Dei eius in corde eius. Secundum hanc uoluntatem 
 quam Deus operatur in hominibus, etiam uelle dicitur, quod 
 non ipse uult, sed suos id uolentes facit; sicut dicitur cognouisse, 
 quod ut cognosceretur fecit, a quibus ignorabatur. 
 Neque enim dicente apostolo: Nunc autem cognoscentes 
 Deum, immo cogniti a Deo, fas est ut credamus, quod 
 eos tunc cognouerit Deus praecognitos ante constitutionem 
 mundi; sed tunc cognouisse dictus est, quod tunc ut cognosceretur 
 effecit. De his locutionum modis iam et in superioribus 
 libris memini disputatum. Secundum hanc ergo uoluntatem, 
 qua Deum uelle dicimus quod alios efficit uelle, 
 quibus futura nesciuntur, multa uult nec facit. 
 
 Multa enim uolunt fieri sancti eius ab illo inspirata sancta 
 uoluntate, nec fiunt, sicut orant pro quibusdam pie sancteque.

 

 
 
 
 et quod orant non facit, cum ipse in eis hanc orandi uoluntatem 
 sancto Spiritu suo fecerit. Ac per hoc, quando secundum 
 Deum uolunt et orant sancti, ut quisque sit saluusr 
 possumus illo modo locutionis dicere: \'Vult Deus et non 
 facit\'; ut ipsum dicamus uelle, qui ut uelint isti facit. Secundum 
 illam uero uoluntatem suam, quae cum eius praescientia 
 sempiterna est, profecto in caelo et in terra omnia 
 quaecumque uoluit non solum praeterita uel praesentia, sed 
 etiam futura iam fecit. Verum antequam ueniat tempus, quo 
 uoluit ut fieret, quod ante tempora uniuersa praesciuit adque 
 disposuit, dicimus: <Fiet quando Deus uoluerit\'; si autem 
 non solum tempus quo futurum est, uerum etiam utrum 
 futurum sit ignoramus, dicimus: \'Fiet, si Deus uoluerit\'; non 
 quia Deus nouam uoluntatem, quam non habuit, tunc habebit; 
 sed quia id, quod ex aeternitate in eius inmutabili praeparatum 
 est uoluntate, tunc erit.

CAPUT III. 
 
 De promissione aeternae beatitudinis sanctorum et perpetuis suppliciis inpiorum. 
 
 Quapropter, ut cetera tam multa praeteream, sicut nunc: 
 in Christo uidemus inpleri quod promisit Abrahae dicens: 
 In semine tuo benedicentur omnes gentes: ita quod 
 eidem semini eius promisit inplebitur, ubi ait per prophetam: 
 Hesurgent qui erant in monumentis, et quod ait: 
 Erit caelum nouum et terra noua, et non erunt 
 memores priorum, nec adscendet in cor ipsorum. 
 sed laetitiam et exsultationem inuenient in ea. 
 Ecce ego faciam Hierusalem exsultationem et populum 
 meum laetitiam; et exsultabo in Hierusalem

 

 
 
 
 et laetabor in populo meo, et ultra non audietur 
 in illa uox fletus; et per alium prophetam quod praenuntiauit 
 dicens eidem prophetae: In tempore illo saluabitur 
 populus tuus omnis qui inuentus fuerit 
 scriptus in libro. et multi dormientium in terrae 
 puluere (siue. ut quidam interpretati sunt, aggere) exsurgent, 
 hi in uitam aeternam et hi in obprobrium 
 et in confusionem aeternam; et alio loco per eundem 
 prophetam: Accipient regnum sancti Altissimi et 
 obtinebunt illud usque in saeculum et usque in 
 saeculum saeculorum; et paulo post: Regnum, inquit. 
 -eius regnum sempiternum: et alia quae ad hoc pertinentia 
 in libro uicensimo posui, siue quae non posui et tamen 
 in eisdem litteris scripta sunt, uenient et haec, sicut ista 
 uenerunt, quae increduli nOli putabant esse uentura. Idem 
 quippe Deus utraque promisit, utraque uentura esse praedixit. 
 quem perhorrescunt numina paganorum, etiam teste Porphyrio, 
 nobilissimo philosopho paganorum.

CAPUT IIII. 
 Contra sapientes mundi, qui putant terrena homi - num corpora ad caeleste habitaculum non posse transferri. 
 Sed uidelicet homines docti adque sapientes contra uim 
 tantae auctoritatis, quae omnia genera hominum, sicut tanto) 
 ante praedixit, in hoc credendum sperandumque conuertit. 
 acute sibi argumentari uidentur aduersus corporum resurrectionem 
 et dicere quod in tertio de re publica libro a Cicerone 
 commemoratum est. Nam cum Herculem et Romulum

 
 
 
 ex hominibus deos esse factos adseueraret: \'Quorum non corpora, 
 inquit, sunt in caelum elata; neque enim natura pateretur, 
 ut id quod esset e terra nisi in terra maneret.\' Haec 
 est magna ratio sapientium, quorum Dominus nouit cogitationes, 
 quoniam uanae sunt. Si enim animae tantummodo 
 essemus, id est sine ullo corpore spiritus, et in caelo 
 habitantes terrena animalia nesciremus nobisque futurum esse 
 diceretur, ut terrenis corporibus animandis quodam uinculo 
 mirabili necteremur: nonne multo fortius argumentaremur id 
 credere recusantes et diceremus naturam non pati, ut res 
 incorporea ligamento corporeo uinciretur? Et tamen plena est 
 terra uegetantibus animis haec membra terrena, miro sibi 
 modo conexa et inplicita. Quur ergo eodem uolente Deo, qui 
 fecit hoc animal, non poterit terrenum corpus in. caeleste 
 corpus adtolli, si animus omni ac per hoc etiam caelesti 
 corpore praestabilior terreno corpori potuit inligari? An terrena 
 particula tam exigua potuit aliquid caelesti corpore melius 
 aput se tenere, ut sensum haberet et uitam, et eam sentientem 
 adque uiuentem dedignabitur caelum suscipere aut 
 susceptam non poterit sustinere, eum de re sentiat et uiuat 
 ista meliore, quam est corpus omne caeleste? Sed ideo nunc 
 non fit, quia nondum est tempus quo id fieri uoluit, qui hoc, 
 quod uidendo iam uiluit, multo mirabilius quam illud, quod 
 ab istis non creditur, fecit. Quur enim non uehementius admiramur 
 incorporeos animos, caelesti corpore potiores, terrenis 
 inligari corporibus quam corpora licet terrena sedibus quamnis 
 caelestibus. tamen corporeis sublimari, nisi quia hoc 
 uidere consueuimus et hoc sumus, illud uero nondum sumus 
 nec aliquando adhuc uidimus? Nam profecto sobria ratione 
 consulta rairabilioris esse diuini operis reperitur incorporalibus 
 corporalia quodam modo adtexere quam licet diuersa,

 

 
 
 
 quia illa caelestia, ista terrestria, tamen corpora et corpora 
 copulare.

CAPUT V. 
 
 De resurrectione carnis, quam quidam mundo credentenoncredunt . 
 
 Sed hoc incredibile fuerit aliquando: ecce iam credidit 
 mundus sublatum terrenum Christi corpus in caelum; resurrectionem 
 carnis et adscensionem in supernas sedes, paucissimis 
 remanentibus adque stupentibus uel doctis uel indoctis. 
 iam crediderunt et docti et indocti. Si rem credibilem crediderunt, 
 uideant quam sint stolidi, qui non credunt; si autem 
 res incredibilis credita est, etiam hoc utique incredibile est. 
 sic creditum esse, quod incredibile est. Haec igitur duo incredibilia, 
 resurrectionem scilicet nostri corporis in aeternum et 
 rem tam incredibilem mundum esse crediturum, idem Deus, 
 antequam uel unum horum fieret, ambo futura esse praedixit. 
 Unum duorum incredibilium iam factum uidemus, ut, quod 
 erat incredibile, crederet mundus: quur id quod reliquum est 
 desperatur, ut etiam hoc ueniat, quod incredibile credidit 
 mundus, sicut iam uenit, quod similiter incredibile fuit, ut 
 rem tam incredibilem crederet mundus, quando quidem hoc 
 utrumque incredibile, quorum uidemus unum, alterum credimus, 
 in eisdem litteris praedictum sit, per quas credidit mundus? 
 Et ipse modus, quo mundus credidit, si consideretur. 
 incredibilior inuenitur. Ineruditos liberalibus disciplinis et 
 omnino, quantum ad istorum doctrinas adtinet, inpolitos, non 
 peritos grammatica, non armatos dialectica, non rhetorica in 
 flatos , piscatores Christus cum retibus fidei ad mare huius

 

 
 
 
 saeculi paucissimos misit adque ita et ex omni genere tam 
 multos pisces et tanto mirabiliores, quanto rariores, etiam. 
 ipsos philosophos cepit. Duobus illis incredibilibus, si placet, 
 immo quia placere debet, addamus hoc tertium. Iam ergo 
 tria sunt incredibilia, quae tamen facta sunt. Incredibile est 
 Christum resurrexisse in carne et in caelum adscendisse cum 
 carne; incredibile est mundum rem tam incredibilem credidisse; 
 incredibile est homines ignobiles, infimos, paucissimos, 
 inperitos rem tam incredibilem tam efficaciter mundo et in 
 illo etiam doctis persuadere potuisse. Horum trium incredibilium 
 primum nolunt isti, cum quibus agimus, credere; secundum 
 coguntur et cernere: quod non inueniunt unde sit factum, 
 si non credunt tertium. Resurrectio certe Christi et in caelum 
 cum carne in qua resurrexit adscensio toto iam mundo praedicatur 
 et creditur; si credibilis non est, unde toto terrarum 
 orbe iam credita est? Si multi, nobiles, sublimes. docti eam 
 se uidisse dixerunt et quod uiderunt diffamare curarunt, eis 
 mundum credidisse non mirum est [sed istos adhuc credere 
 nolle perdurum est; si autem, ut uerum est, paucis, obscuris, 
 minimis, indoctis eam se uidisse dicentibus et scribentibus 
 credidit mundus, quur pauci obstinatissimi, qui remanserunt, 
 ipsi mundo iam credenti adhuc usque non credunt? qui propterea 
 numero exiguo ignobilium, infimorum, inperitorum 
 hominum credidit, quia in tam contemtibilibus testibus multo 
 mirabilius diuinitas se ipsa persuasit. Eloquia namque persuadentium, 
 quae dicebant, mira fuerunt facta, non uerba 
 Qui enim Christum in carne resurrexisse et cum illa in caelum 
 adscendisse non uiderant, id se uidisse narrantibus non 
 loquentibus tantum, sed etiam mirifica facientibus signa credebant. 
 Homines quippe, quos unius uel, ut multum, duarum 
 linguarum fuisse nouerant, repente linguis omnium gentium

 
 
 
 loquentes mirabiliter audiebant; claudum ab uberibus matris 
 ad eorum uerbum in Christi nomine post quadraginta annos 
 incolumem constitisse, sudaria de corporibus eorum ablata 
 sanandis profuisse languentibus, in uia qua fuerant transituri 
 positos in ordine innumerabiles morbis uariis laborantes, ut 
 ambulantium super eos umbra transiret, continuo salutem 
 solere recipere et alia multa stupenda in Christi nomine per 
 eos facta, postremo etiam mortuos resun-exisse cernebant, 
 Quae si, ut leguntur, gesta esse concedunt, ecce tot incredibilia 
 tribus illis incredibilibus addimus, et ut credatur unum 
 incredibile, quod de carnis resurrectione adque in caelum 
 adscensione dicitur, multorum incredibilium testimonia tanta 
 congerimus et nondum ad credendum horrenda duritia incredulos 
 flectimus. Si uero per apostolos Christi, ut eis crederetur 
 resurrectionem adque adscensionem praedicantibus Christi, 
 etiam ista miracula facta esse non credunt, hoc nobis unum 
 grande miraculum sufficit, quod eam terrarum orbis sine ullis 
 miraculis credidit.

CAPUT VI. 
 
 Quod Roma conditorem suum Romulum diligendo deum fecerit, ecclesia autem Christum Deum credendo dilexerit. 
 
 Recolamus etiam hoc loco illud, quod de Romuli credita 
 diuinitate Tullius admiratur. Verba eius ut scripta sunt inseram. 
 <Magis est, inquit, in Romulo admirandum, quod ceteri. 
 qui di ex hominibus facti esse dicuntur, minus eruditis hominum 
 saeculis fuerunt, ut fingendi procliuis esset ratio. 
 cum inperiti facile ad credendum inpellerentur; Romuli autem

 

 
 
 
 aetatem minus his sescentis annis iam inueteratis litteris 
 adque doctrinis omnique illo antiquo ex inculta hominum uita 
 errore sublato fuisse cernimus.\' Et paulo post de eodem Romulo 
 ita loquitur, quod ad hunc pertinet sensum: \'Ex quointellegi 
 potest, inquit, permultis annis ante Homerum fuisse 
 quam Romulum. ut iam doctis hominibus ac temporibus ipsis 
 eruditis ad fingendum uix quicquam esset loci. Antiquitas 
 enim recipit fabulas, fictas etiam nonnumquam incondite; 
 haec aetas autem iam exculta, praesertim eludens omne quodfieri 
 non potest, respuit.\' Unus e numero doctissimorum hominum 
 idemque eloquentissimus omnium Marcus Tullius Cicero 
 propterea dicit diuinitatem Romuli mirabiliter creditam. 
 quod erudita iam tempora fuerunt, quae falsitatem non reciperent 
 fabularum. Quis autem Romulum deum nisi Roma 
 credidit, adque id parua et incipiens? Tum deinde posteris 
 seruare fuerat necesse quod acceperant a maioribus, ut cum 
 ista superstitione in lacte quodam modo matris ebibita cresceret 
 ciuitas adque ad tam magnum perueniret imperium, 
 ut ex eius fastigio, uelut ex altiore quodam loco, alias quoque 
 gentes, quibus dominaretur, hac sua opinione perfunderet, ut 
 non quidem crederent, sed tamen dicerent deum Romulum, 
 ne ciuitatem, cui seruiebant, de conditore eius offenderent. 
 aliter eum nominando quam Roma, quae id non amore quidem 
 huius erroris, sed tamen amoris errore crediderat. Christum 
 autem quamquam sit caelestis et sempiternae conditor ciuitatis, 
 non tamen eum, quoniam ab illo condita est, Deum 
 credidit, sed ideo potius est condenda, quia credidit. Roma

 
 
 
 conditorem suum iam constructa et dedicata tamquam deum 
 coluit in templo; haec autem Hierusalem conditorem suum 
 Deum Christum, ut construi posset et dedicari, posuit in fidei 
 fundamento. Illa illum amando esse deum credidit, ista istum 
 Deum esse credendo amauit. Sicut ergo praecessit unde amaret 
 illa et de amato iam libenter etiam falsum bonum crederet: 
 ita praecessit unde ista crederet, ut recta fide non temere 
 -quod falsum, sed quod uerum erat amaret. Exceptis enim tot 
 et tantis miraculis, quae persuaserunt Deum esse Christum. 
 prophetiae quoque diuinae fide dignissimae praecesserunt, quae 
 in illo non sicut a patribus adhuc creduntur inplendae, sed 
 iam demonstrantur inpletae; de Romulo autem, quia condidit 
 Romam in eaque regnauit, auditur legiturue quod factum est. 
 non quod antequam fieret prophetatum; sed quod sit receptus 
 in deos, creditum tenent litterae, non factum docent. Nullis 
 quippe rerum mirabilium signis id ei uere prouenisse monstratur. 
 Lupa quippe illa nutrix, quod uidetur quasi magnum 
 exstitisse portentum, quale aut quantum est ad demonstrandum 
 deum? Certe enim etsi non meretrix fuit lupa illa, sed bestia. 
 cum commune fuerit ambobus, frater tamen eius non habetur 
 deus. Quis autem prohibitus est aut Romulum aut Herculem 
 aut alios tales homines deos dicere et mori maluit quam non 
 dicere? Aut uero aliqua gentium coleret inter deos suos Romulum, 
 nisi Romani nominis metus cogeret? Quis porro numeret, 
 quam multi quantalibet saeuitia crudelitatis occidi 
 quam Christum Deum negare maluerunt? Proinde metus 
 quamlibet leuis indignationis, quae ab animis Romanorum, si 
 non fieret, posse putabatur exsistere, conpellebat aliquas ciuitates 
 positas sub iure Romano tamquam deum colere Romulum; 
 a Christo autem Deo non solum colendo, uerum etiam

 
 
 
 confitendo tantam per orbis terrae populos martyrum multitudinem 
 metus reuocare non potuit non leuis offensionis animorum, 
 sed inmensarum uariarumque poenarum et ipsius 
 mortis, quae plus ceteris formidatur. Neque tunc ciuitas 
 Christi, quamuis adhuc peregrinaretur in terris et haberet 
 tamen magnorum agmina populorum, aduersus inpios persecutores 
 suos pro temporali salute pugnauit; sed potius, ut 
 obtineret aeternam, non repugnauit. Ligabantur includebantur, 
 caedebantur torquebantur, urebantur laniabantur, trucidabantur 
 — et multiplicabantur. Non erat eis pro salute pugnare nisi 
 salutem pro Saluatore contemnere. 
 
 Scio in libro Ciceronis tertio, nisi fallor, de re publica 
 disputari nullum bellum suscipi a ciuitate optima, nisi aut 
 pro fide aut pro salute. Quid autem dicat pro salute uel 
 intellegi quam salutem uelit, alio loco demonstrans: \'Sed his 
 poenis, inquit, quas etiam stultissimi sentiunt, egestate exsilio, 
 uinculis uerberibus, elabuntur saepe priuati oblata mortis 
 celeritate; ciuitatibus autem mors ipsa poena est, quae uidetur 
 a poena singulos uindicare. Debet enim constituta sic esse 
 ciuitas, ut aeterna sit. Itaque nullus interitus est rei publicae 
 naturalis, ut hominis, in quo mors non modo necessaria est, 
 uerum etiam optanda persaepe. Ciuitas autem cum tollitur, 
 deletur, exstinguitur: simile est quodam modo, ut parua magnis 
 conferamus, ac si omnis hic mundus intereat et concidat.\' 
 Hoc ideo dixit Cicero, quia mundum non interiturum cum 
 Platonicis sentit. Constat ergo eum pro ea salute uoluisse 
 bellum suscipi a ciuitate, qua fit ut maneat hic ciuitas, sicut

 

 

 

 
 
 
 dicit, aeterna, quamuis morientibus et nascentibus singulis. 
 sicut perennis est opacitas oleae uel lauri adque huius modi 
 ceterarum arborum singulorum lapsu ortuque foliorum. Mors 
 quippe, ut dicit, non hominum singulorum, sed uniuersae 
 poena est ciuitatis, quae a poena plerumque singulos uindicat. 
 Unde merito quaeritur, utrum recte fecerint Saguntini, quando 
 uniuersam ciuitatem suam interire maluerunt quam fidem 
 frangere, qua cum ipsa Romana re publica tenebantur; in quo 
 suo facto laudantur ab omnibus terrenae rei publicae ciuibus. 
 Sed quo modo huic disputationi possent oboedire, non uideo. 
 ubi dicitur nullum suscipiendum esse bellum nisi aut pro 
 fide aut pro salute, nec dicitur, si in unum simul periculum 
 ita duo ista concurrerint, ut teneri alterum sine alterius amissione 
 non possit, quid sit potius eligendum. Profecto enim 
 Saguntini si salutem eligerent, fides eis fuerat deserenda: si 
 fides tenenda, amittenda utique salus, sicut factum est. Salus, 
 autem ciuitatis Dei talis est, ut cum fide ac per fidem teneri 
 uel potius adquiri possit; fide autem perdita ad eam quisque 
 uenire non possit. Quae cogitatio firmissimi ac patientissimi 
 cordis tot ac tantos martyres fecit, qualem ne unum quidem 
 habuit uel habere potuit quando est deus creditus Romulus.

CAPUT VII. 
 
 Quod ut mundus in Christum crederet, uirtutis fuerit diuinae, non persuasionis humanae. 
 
 Sed ualde ridiculum est de Romuli falsa diuinitate, cum 
 de Christo loquimur, facere mentionem. Verum tamen cum 
 sescentis ferme annis ante Ciceronem Romulus fuerit adque 
 illa aetas iam fuisse doctrinis dicatur exculta, ut quod fieri 
 non potest omne respueret: quanto magis post sescentos annos

 
 
 
 ipsius tempore Ciceronis maximeque postea sub Augusto adque 
 Tiberio, eruditioribus utique temporibus, resurrectionem 
 carnis Christi adque in caelum adscensionem, tamquam id quod 
 fieri non potest, mens humana ferre non posset eludensque 
 ab auribus cordibusque respueret, nisi eam fieri potuisse adque 
 factam esse diuinitas ipsius ueritatis uel diuinitatis ueritas 
 et contestantia miraculorum signa monstrarent; ut terrentibus 
 et contradicentibus tam multis tamque magnis persecutionibus 
 praecedens in Christo, deinde in ceteris ad nouum saeculum 
 secutura resurrectio adque inmortalitas carnis et fidelissime crederetur 
 et praedicaretur intrepide et per orbem terrae pullulatura 
 fecundius cum martyrum sanguine sereretur. Legebantur 
 enim praeconia praecedentia prophetarum, concurrebant 
 ostenta uirtutum, et persuadebatur ueritas noua consuetudini. 
 non contraria rationi, donec orbis terrae, qui persequebatur 
 furore, sequeretur fide.

CAPUT VIII. 
 
 De miraculis, quae ut mundus in Christum crederet facta sunt et fieri mundo credente non desinunt. 
 
 Quur , inquiunt, nunc illa miracula, quae praedicatis facta 
 esse, non fiunt? Possem quidem dicere necessaria fuisse. 
 priusquam crederet mundus, ad hoc ut crederet mundus. 
 Quisquis adhuc prodigia ut credat inquirit, magnum est ipse 
 prodigium, qui mundo credente non credit. Verum hoc ideo 
 dicunt, ut nec tunc illa miracula facta fuisse credantur. Unde 
 ergo tanta fide Christus usquequaque cantatur in caelum cum 
 carne sublatus? Unde temporibus eruditis et omne quod fieri 
 non potest respuentibus sine ullis miraculis nimium

 

 
 
 
 mirabiliter incredibilia credidit mundus? An forte credibilia fuisse 
 et ideo credita esse dicturi sunt? Quur ergo ipsi non credunt? 
 Breuis est igitur nostra conplexio: Aut incredibilis rei, quae 
 non uidebatur, alia incredibilia, quae tamen fiebant et uidebantur, 
 fecerunt fidem; aut certe res ita credibilis, ut nullis 
 quibus persuaderetur miraculis indigeret, istorum nimiam redarguit 
 infidelitatem. Hoc ad refellendos uanissimos dixerim. 
 Nam facta esse multa miracula, quae adtestarentur illi uni 
 grandi salubrique miraculo, quo Christus in caelum cum carne 
 in qua resurrexit adscendit, negare non possumus. In eisdem 
 quippe ueracissimis libris cuncta conscripta sunt, et quae 
 facta sunt, et propter quod credendum facta sunt. Haec, ut 
 fidem facerent, innotuerunt; haec per fidem, quam fecerunt, 
 multo clarius innotescunt. Leguntur quippe in populis, ut 
 credantur; nec in populis tamen nisi credita legerentur. Nam 
 etiam nunc fiunt miracula in eius nomine, siue per sacramenta 
 eius siue per orationes uel memorias sanctorum eius; sed 
 non eadem claritate inlustrantur, ut tanta quanta illa gloria 
 diffamentur. Canon quippe sacrarum litterarum, quem definitum 
 esse oportebat, illa facit ubique recitari et memoriae 
 cunctorum inhaerere populorum; haec autem ubicumque fiunt. 
 ibi sciuntur uix a tota ipsa ciuitate uel quocumque commanentium 
 loco. Nam plerumque etiam ibi paucissimi sciunt 
 ignorantibus ceteris, maxime si magna sit ciuitas; et quando 
 alibi aliisque narrantur, non tanta ea commendat auctoritas. 
 ut sine difficultate uel dubitatione credantur, quamuis Christianis 
 fidelibus a fidelibus indicentur. 
 
 Miraculum, quod Mediolani factum est, cum illic essemus, 
 quando inluminatus est caecus, ad multorum notitiam potuit 
 peruenire, quia et grandis est ciuitas et ibi erat tunc

 
 
 
 imperator et inmenso populo teste res gesta est concurrente ad 
 corpora martyrum Protasii et Geruasii; quae cum laterent et 
 penitus nescirentur, episcopo Ambrosio per somnium reuelata 
 reperta sunt; ubi caecus ille depulsis ueteribus tenebris 
 diem uidit. 
 
 
 Aput Carthaginem autem quis nouit praeter admodum paucissimos 
 salutem, quae facta est Innocentio, ex aduocato 
 uicariae praefecturae, ubi nos interfuimus et oculis adspeximus 
 nostris ? Venientes enim de transmarinis me et fratrem meum 
 Alypium, nondum quidem clericos, sed iam Deo seruientes, 
 ut erat cum tota domo sua religiosissimus, ipse susceperat, 
 et aput eum tunc habitabamus. Curabatur a medicis fistulas, 
 quas numerosas adque perplexas habuit in posteriore adque 
 ima corporis parte. Iam secuerant eum et artis suae cetera 
 medicamentis agebant. Passus autem fuerat in sectione illa 
 et diuturnos et acerbos dolores. Sed unus inter multos sinus 
 fefellerat medicos adque ita latuerat, ut eum non tangerent, 
 quem ferro aperire debuerant. Denique sanatis omnibus, quae 
 aperta curabant, iste remanserat solus, cui frustra inpendebatur 
 labor. Quas moras ille suspectas habens multumque 
 formidans, ne iterum secaretur (quod ei praedixerat alius 
 medicus domesticus eius, quem non admiserant illi, ut saltem 
 uideret, cum primum sectus est, quo modo id facerent, iratusque 
 illum domo abiecerat uixque receperat), erupit adque 
 ait: Iterum me secturi estis? Ad illius, quem noluistis esse 
 praesentem, uerba uenturus sum? Inridere illi medicum inperitum 
 metumque hominis bonis uerbis promissionibusque lenire. 
 Praeterierunt alii dies plurimi nihilque proficiebat omne quod 
 fiebat. Medici tamen in sua pollicitatione persistebant, non

 
 
 
 se illum sinum ferro, sed medicamentis esse clausuros. Adhibuerunt 
 et alium grandaeuum iam 0medicum satisque in illa 
 arte laudatum (adhuc enim uiuebat), Ammonium, qui loco 
 inspecto idem quod illi ex eorum diligentia peritiaque promisit. 
 Cuius ille factus auctoritate securus domestico soo 
 medico, qui futuram praedixerat aliam sectionem, faceta hilaritate, 
 uelut iam saluus, inlusit. Quid plura? Tot dies postea 
 inaniter consumti transierunt, ut fessi adque confusi faterentur 
 eum nisi ferro nullo modo posse sanari. Expauit, expalluit 
 nimio timore turbatus, adque ubi se collegit farique potuit, 
 abire illos iussit et ad se amplius non accedere; nec aliud 
 occurrit fatigato lacrimis et illa iam necessitate constricto. 
 nisi ut adhiberet Alexandrinum quendam, qui tunc chirurgus 
 mirabilis habebatur, ut ipse faceret quod ab illis fieri nolebat 
 iratus. Sed postea quam uenit ille laboremque illorum in 
 cicatricibus sicut artifex uidit, boni uiri functus officio persuasit 
 homini, ut illi potius, qui in eo tantum laborauerant, 
 quantum ipse inspiciens mirabatur, suae curationis fine fruerentur, 
 adiciens, quod re uera nisi sectus esset saluus esse 
 non posset; ualde abhorrere a suis moribus, ut hominibus, 
 quorum artificiosissimam operam industriam diligentiam mirans 
 in cicatricibus eius uideret, propter exiguum quod remansit 
 palmam tanti laboris auferret. Redditi sunt animo eius, et 
 placuit ut eodem Alexandrino adsistente ipsi sinum illum 
 ferro, qui iam consensu omnium aliter insanabilis putabatur, 
 aperirent. Quae res dilata est in consequentem diem. Sed 
 cum abissent illi, ex maerore nimio domini tantus est in 
 domo illa exortus dolor, ut tamquam funeris planctus uix 
 conprimeretur a nobis. Visitabant eum cottidie sancti uiri.

 
 
 
 episcopus tunc Uzalensis, beatae memoriae Saturninus, et 
 presbyter Gulosus ac diaconi Carthaginensis ecclesiae; in 
 quibus erat et ei quibus solus est nunc in rebus humanis 
 iam episcopus cum honore a nobis debito nominandus Aurelius, 
 cum quo recordantes mirabilia operum Dei de hac re 
 saepe conlocuti sumus eumque ualde meminisse, quod commemoramus, 
 inuenimus. Qui cum eum, sicut solebant, uespere 
 uisitarent, rogauit eos miserabilibus lacrimis, ut mane dignarentur 
 esse praesentes suo funeri potius quam dolori. Tantus 
 enim eum metus ex prioribus inuaserat poenis, ut se inter 
 medicorum manus non dubitaret esse moriturum. Consolati 
 sunt eum illi et hortati, ut in Deo fideret eiusque uoluntatem 
 uiriliter ferret. Inde ad orationem ingressi sumus; ubi nobis 
 ex more genua figentibus adque incumbentibus terrae ille se 
 ita proiecit, tamquam fuisset aliquo grauiter inpellente prostratus, 
 et coepit orare: quibus modis, quo adfectu, quo motu 
 animi, quo fluuio lacrimarum, quibus gemitibus adque singultibus 
 subcutientibus omnia membra eius et paene intercludentibus 
 spiritum, quis ullis explicet uerbis? Utrum orarent 
 alii nec in haec eorum auerteretur intentio, nesciebam. Ego 
 tamen prorsus orare non poteram; hoc tantummodo breuiter 
 in corde meo dixi: \'Domine, quas tuorum preces exaudis, si 
 has non exaudis?\' Nihil enim mihi uidebatur addi iam posse, 
 nisi ut exspiraret orando. Surreximus et accepta ab episcopo 
 benedictione discessimus. rogante illo ut mane adessent, illis 
 ut aequo animo esset hortantibus. Inluxit dies qui metuebatur, 
 aderant serui Dei, sicut se adfuturos esse promiserant, ingressi 
 sunt medici, parantur omnia quae hora illa poscebat, tremenda 
 ferramenta proferuntur adtonitis suspensisque omnibus. 
 Eis autem, quorum erat maior auctoritas, defectum animi

 
 
 
 eius consolando erigentibus ad manus sectori membra in 
 lectulo conponuntur, soluuntur nodi ligamentorum, nudatur 
 locus, inspicit medicus et secandum illum sinum armatus 
 adque intentus inquirit Scrutatur oculis digitisque contrectat, 
 tentat denique modis omnibus: inuenit firmissimam cicatricem. 
 Iam laetitia illa et laus adque gratiarum actio misericordi et 
 omnipotenti Deo, quae fusa est ore omnium lacrimantibus 
 gaudiis, non est committenda meis uerbis: cogitetur potius 
 quam dicatur. 
 
 In eadem Carthagine Innocentia, religiosissima femina, de 
 primariis ipsius ciuitatis, in mamilla cancrum habebat, rem. 
 sicut medici dicunt, nullis medicamentis sanabilem. Aut ergo 
 praecidi solet et a corpore separari membrum ubi nascitur, 
 aut, ut aliquanto diutius homo uiuat, tamen inde morte 
 quamlibet tardius adfutura, secundum Hippocratis ut ferunt 
 sententiam omnis est omittenda curatio. Hoc illa a perito 
 medico et suae domui familiarissimo acceperat et ad solum 
 Deum se orando conuerterat. Admonetur in somnis propinquante 
 Pascha, ut in parte feminarum obseruanti ad baptisterium, 
 quaecumque illi baptizata primitus occurrisset. -signaret 
 ei locum signo Christi. Fecit, confestim sanitas consecuta 
 est. Medicus sane, qui ei dixerat ut nihil curationis adhiberet. 
 si paulo diutius uellet uiuere, cum inspexisset eam postea et 
 sanissimam conperisset, quam prius habere illud malum tali 
 inspectione cognouerat, quaesiuit ab ea uehementer quid 
 adhibuisset [curationis], cupiens, quantum intellegi datur. 
 nosse medicamentum, quo Hippocratis definitio uinceretur. 
 Cumque ab ea quid factum esset audisset, uoce uelut contemnentis 
 et uultu, ita ut illa metueret, ne aliquod

 
 
 
 contumeliosum uerbum proferret in Christum, religiosa urbanitate respondisse 
 fertur: Tutabam, inquit, magnum aliquid te mihi 
 fuisse dicturam.\' Adque illa iam exhorrescente, mox addidit: 
 (Quid grande fecit Christus sanare cancrum, qui quadriduanum 
 mortuum suscitauit?\' Hoc ego cum audissem et uehementer 
 stomacharer in illa ciuitate adque in illa persona non utique 
 obscura factum tam ingens miraculum sic latere, hinc eam 
 et admonendam et paene obiurgandam putaui. Quae cum mihi 
 respondisset non se inde tacuisse, quaesiui ab eis, quas forte 
 tunc matronas amicissimas secum habebat, utrum hoc antea 
 scissent. Responderunt se omnino nescisse. Ecce, inquam, quo 
 modo non taces, ut nec istae audiant, quae tibi tanta familiaritate 
 iunguntur. Et quia breuiter ab ea quaesiueram, feci 
 ut, illis audientibus multumque mirantibus et glorificantibus 
 Deum, totum ex ordine, quem ad modum gestum fuerit, 
 indicaret. 
 
 Medicum quendam podagrum in eadem urbe fuisse scimus; 
 qui cum dedisset nomen ad baptismum et pridie quam baptizaretur 
 in somnis a pueris nigris cirratis, quos intellegebat 
 daemones, baptizari eodem anno prohibitus fuisset eisque non 
 obtemperans etiam conculcantibus pedes eius in dolorem acerrimum, 
 qualem numquam expertus est, aestuasset, magisque 
 eos uincens lauacro regenerationis, ut uouerat, ablui non 
 distulisset, in baptismate ipso non solum dolore, quo ultra 
 solitum cruciabatur, uerum etiam podagra caruisse nec amplius, 
 cum diu postea uixisset, pedes doluisse quis nouit? Nos 
 tamen nouimus et paucissimi fratres ad quos id potuit peruenire. 
 
 Ex mimo quidam Curubitanus non solum a paralysi, uerum

 

 
 
 
 etiam ab informi pondere genitalium, cum baptizaretur, saluus 
 effectus est et liberatus utraque molestia, tamquam mali 
 nihil habuisset in corpore, de fonte regenerationis adscendit. 
 Quis hoc praeter Curubim nouit et praeter rarissimos aliquos, 
 qui hoc ubicumque audire potuerunt? Nos autem cum hoc 
 conperissemus, iubente sancto episcopo Aurelio etiam ut ueniret 
 Carthaginem fecimus, quamuis a talibus prius audierimus, 
 de quorum fide dubitare non possemus. 
 
 Vir tribunicius Hesperius aput nos est; habet in territorio 
 Fussalensi fundum (Zubedi appellatur); ubi cum adflictione 
 animalium et seruorum suorum domum suam spirituum malignorum 
 uim noxiam perpeti conperisset, rogauit nostros me 
 absente presbyteros, ut aliquis eorum illo pergeret, cuius 
 orationibus cederent. Perrexit unus, obtulit ibi sacrificium 
 corporis Christi, orans quantum potuit, ut cessaret illa uexatio: 
 Deo protinus miserante cessauit. Acceperat autem ab amico 
 suo terram sanctam de Hierosolymis adlatam, ubi sepultus 
 Christus die tertio resurrexit, eamque suspenderat in cubiculo 
 suo, ne quid mali etiam ipse pateretur. Ast ubi domus eius 
 ab illa infestatione purgata est, quid de illa terra fieret, cogitabat, 
 quam diutius in cubiculo suo reuerentiae causa habere 
 nolebat. Forte accidit, ut ego et collega tunc meas, episcopus 
 Sinitensis ecclesiae Maximinus, in proximo essemus; ut ueniremus 
 rogauit, et uenimus. Cumque nobis omnia rettulisset. 
 etiam hoc petiuit, ut infoderetur alicubi adque ibi orationum 
 locus fieret, ubi etiam Christiani possent ad celebranda quae 
 Dei sunt congregari. Non restitimus; factum est. Erat ibi 
 iuuenis paralyticus rusticanus. Hoc audito petiuit a parentibus 
 suis, ut illum ad eum locum sanctum non cunctanter

 
 
 
 adferrent. Quo cum fuisset adlatus, orauit, adque inde continuo 
 pedibus suis saluus abscessit. 
 
 Victoriana dicitur uilla, ab Hippone Regio minus triginta 
 milibus abest. Memoria martyrum ibi est Mediolanensium 
 Protasii et Geruasii. Portatus est eo quidam adulescens, qui 
 cum die medio tempore aestatis equum ablueret in fluminis 
 gurgite, daemonem incurrit. Ibi cum iaceret uel morti proximus 
 uel simillimus mortuo, ad uespertinos illuc hymnos et 
 orationes cum ancillis suis et quibusdam sanctimonialibus ex 
 more domina possessionis intrauit adque hymnos cantare coeperunt. 
 Qua uoce ille quasi percussus excussus est et cum 
 terribili fremitu altare adprehensum mouere non audens siue 
 non ualens, tamquam eo fuerit adligatus aut adfixus, tenebat 
 et cum grandi eiulatu parci sibi rogans confitebatur, ubi 
 adulescentem et quando et quo modo inuaserit. Postremo se 
 exiturum esse denuntians membra eius singula nominabat, 
 quae se amputaturum exiens minabatur, adque inter haec uerba 
 discessit ab homine. Sed oculus eius in maxillam fusus tenui 
 uenula ab interiore quasi radice pendebat, totumque eius 
 medium, quod nigellum fuerat, albicauerat. Quo uiso qui 
 aderant (concurrerant autem etiam alii uocibus eius acciti et 
 se omnes in orationem pro illo strauerant), quamuis eum 
 sana mente stare gauderent, rursus tamen propter eius oculum 
 contristati medicum quaerendum esse dicebant. Ibi maritus 
 sororis eius, qui eum illo detulerat: Totens est, inquit, Deus 
 sanctorum orationibus, qui fugauit daemonem, lumen reddere.\' 
 Tum, sicut potuit, oculum lapsum adque pendentem loco suo 
 reuocatum ligauit orario nec nisi post septem dies putauit 
 esse soluendum. Quod cum fecisset, sanissimum inuenit. 
 Sanati sunt illic et alii, de quibus dicere longum est.

 
 
 
 
 
 Hipponiensem quandam uirginem scio, cum se oleo perunxisset, 
 cui pro illa orans presbyter instillauerat lacrimas suas, 
 mox a daemonio fuisse sanatam. Scio etiam episcopum semel 
 pro adulescente, quem non uidit, orasse illumque ilico daemone 
 caruisse. 
 
 
 Erat quidam senex Florentius Hipponiensis noster, homo 
 religiosus et pauper; sartoris se arte pascebat; casulam perdiderat 
 et unde sibi emeret non habebat; ad uiginti martyres. 
 quorum memoria est aput nos celeberrima, clara uoce ut 
 uestiretur orauit. Audierunt eum adulescentes qui forte aderant 
 inrisores eumque discedentem exagitantes prosequebantur: 
 quasi a martyribus quinquagenos folles, unde uestimentum 
 emeret, petiuisset. At ille tacitus ambulans eiectum grandem 
 piscem palpitantem uidit in litore eumque illis fauentibus 
 adque adiuuantibus adprehendit et cuidam coquo, Catoso 
 nomine, bene Christiano, ad coquinam conditariam, . indicans 
 quid gestum sit, trecentis follibus uendidit, lanam conparare 
 inde disponens, ut uxor eius quo modo posset ei quo indueretur 
 efficeret. Sed coquus concidens piscem anulum aureum 
 in uentriculo eius inuenit moxque miseratione flexus et religione 
 perterritus homini eum reddidit dicens: \'Ecce quo modo 
 te uiginti martyres uestierunt/
 
 Ad aquas Tibilitanas episcopo adferente Praeiecto martyris 
 gloriosissimi Stephani memoria ueniebat magnae multitudinis 
 concursu et occursu. Ibi caeca mulier, ut ad episcopum portantem 
 duceretur, orauit; flores, quos ferebat, dedit, recepit.

 
 
 
 oculis admouit, protinus uidit. Stupentibus qui aderant praeibat 
 exsultans, uiam carpens et uiae ducem ulterius non 
 requirens. 
 
 Memorati memoriam martyris, quae posita est in castello 
 Sinitensi, quod Hipponiensi coloniae uicinum est, eiusdem 
 loci Lucilius episcopus populo praecedente adque sequente 
 portabat. Fistula, cuius molestia iam diu laborauerat et familiarissimi 
 sui medici, qui eum secaret, opperiebatur manus, 
 illius piae sarcinae uectatione repente sanata est; nam deinceps 
 eam in suo corpore non inuenit. 
 
 
 Eucharius est presbyter ex Hispania, Calamae habitat, 
 uetere morbo calculi laborabat; per memoriam supradicti 
 martyris, quam Possidius illo aduexit episcopus, saluus factus 
 est. Idem ipse postea morbo alio praeualescente mortuus sic 
 iacebat, ut ei iam pollices ligarentur; opitulatione memorati 
 martyris, cum de memoria eius reportata esset et super 
 iacentis corpus missa ipsius presbyteri tunica, suscitatus est. 
 
 Fuit ibi uir in ordine suo primarius, nomine Martialis, aeuo 
 iam grauis et multum abhorrens a religione Christiana. Habebat 
 sane fidelem filiam et generum eodem anno baptizatum. 
 Qui cum eum aegrotantem multis et magnis lacrimis rogarent, 
 ut fieret Christianus, prorsus abnuit eosque a se turbida 
 indignatione submouit. Visum est genero eius, ut iret 
 ad memoriam sancti Stephani et illic pro eo quantum posset 
 oraret, ut Deus illi daret mentem bonam, qua credere non 
 differret in Christum. Fecit hoc ingenti gemitu et fletu et 
 sinceriter ardente pietatis adfectu; deinde abscedens aliquid

 
 
 
 de altari florum, quod occurrit, tulit eique, cum iam nox 
 esset, ad caput posuit; tum domitum est. Et ecce ante 
 diluculum clamat, ut ad episcopum curreretur, qui mecum 
 forte tunc erat aput Hipponem. Cum ergo eum audisset 
 absentem, uenire presbyteros postulauit. Venerunt, credere se 
 dixit, admirantibus adque gaudentibus omnibus baptizatus 
 est. Hoc, quamdiu uixit, in ore habebat: \'Christe, accipe 
 spiritum meum1 ; cum haec uerba beatissimi Stephani, quando 
 lapidatus est a Iudaeis, ultima fuisse nesciret; quae huic 
 quoque ultima fuerunt; nam non multo post etiam ipse defunctus 
 est. 
 
 Sanati sunt illic per eundem martyrem etiam podagri duo 
 ciues, peregrinus unus: sed ciues omni modo; peregrinus 
 autem per reuelationem, quid adhiberet quando doleret, audiuit; 
 et cum hoc fecerit, dolor continuo conquiescit 
 
 
 Audurus nomen est fundi, ubi ecclesia et in ea memoria 
 martyris Stephani. Puerum quendam paruulum, cum in area 
 luderet, exorbitantes boues, qui uehiculum trahebant, rota 
 obtriuerunt, et confestim palpitauit exspirans. Hunc mater 
 arreptum ad eandem memoriam posuit, et non solum reuixit. 
 uerum etiam inlaesus apparuit. 
 
 Sanctimonialis quaedam in uicina possessione, quae Caspaliana 
 dicitur, cum aegritudine laboraret ac desperaretur, ad 
 eandem memoriam tunica eius adlata est; quae antequam 
 reuocaretur, illa defuncta est. Hac tamen tunica operuerunt 
 cadauer eius parentes, et recepto spiritu salua facta est.

 

 
 
 
 Aput Hipponem Bassus quidam Syrus ad memoriam eiusdem 
 martyris orabat pro aegrotante et periclitante filia eoque 
 secum uestem eius adtulerat, cum ecce pueri de domo cucurrerunt, 
 qui ei mortuam nuntiarent. Sed cum orante illo ab 
 amicis eius exciperentur, prohibuerunt eos illi dicere, ne per 
 publicum plangeret. Qui cum domum redisset iam suorum 
 eiulatibus personantem et uestem filiae, quam ferebat, super 
 eam proiecisset, reddita est uitae. 
 
 Rursus ibidem aput nos Irenaei cuiusdam collectarii filius 
 aegritudine exstinctus est. Cumque corpus iaceret exanime adque 
 a lugentibus et lamentantibus exsequiae pararentur, amicorum 
 eius quidam inter aliorum consolantium uerba suggessit, ut 
 eiusdem martyris oleo corpus perungueretur . Factum est, et 
 reuixit. 
 
 Itemque aput nos uir tribunicius Eleusinus super memoriam 
 martyrum, quae in suburbano eius est, aegritudine exanimatum 
 posuit infantulum filium, et post orationem, quam multis 
 cum lacrimis ibi fudit, uiuentem leuauit. 
 
 Quid faciam? Urget huius operis inplenda promissio, ut 
 non hic possim omnia commemorare quae scio; et procul 
 dubio plerique nostrorum, cum haec legent, dolebunt me 
 praetermisisse tam multa, quae utique mecum sciunt. Quos 
 iam nunc, ut ignoscant, rogo, et cogitent quam prolixi laboris 
 sit facere. quod me hic non facere suscepti operis necessitas 
 cogit. Si enim miracula sanitatum, ut alia taceam, ea tantummodo 
 uelim scribere, quae per hunc martyrem, id est gloriosissimum 
 Stephanum, facta sunt in colonia Calamensi et in 
 nostra, plurimi conficiendi sunt libri, nec tamen omnia colligi

 
 
 
 poterunt, sed tantum de quibus libelli dati sunt, qui recitarentur 
 in populis. Id namque fieri uoluimus, cum uideremus 
 antiquis similia diuinarum signa uii-tutum etiam nostris temporibus 
 frequentari et ea non debere multorum notitiae deperire. 
 Nondum est autem biennium, ex quo aput Hipponem 
 Regium coepit esse ista memoria, et multis, quod nobis certissimum 
 est, non datis libellis de his, quae mirabiliter facta 
 sunt, illi ipsi qui dati sunt ad septuaginta ferme numerum 
 peruenerant, quando ista conscripsi. Calamae uero, ubi et ipsa 
 memoria prius esse coepit et crebrius dantur, inconparabili 
 multitudine superant. 
 
 Uzali etiam, quae colonia Uticae uicina est, multa praeclara 
 per eundem martyrem facta cognouimus; cuius ibi memoria 
 longe prius quam aput nos ab episcopo Euodio constituta 
 est. Sed libellorum dandorum ibi consuetudo non est 
 uel potius non fuit; nam fortasse nunc esse iam coepit. Cum 
 enim nuper illic essemus, Petroniam, clarissimam feminam. 
 quae ibi mirabiliter ex magno adque diuturno, in quo medicorum 
 adiutoria cuncta defecerant, languore sanata est, hortati 
 sumus, uolente supradicto loci episcopo, ut libellum 
 daret, qui recitaretur in populo, et oboedientissime paruit. 
 In quo. posuit etiam, quod hic reticere non possum, quamuis 
 ad ea, quae hoc opus urgent, festinare conpellar. A quodam 
 ludaeo dixit sibi fuisse persuasum, ut anulum capillacio uinculo 
 insereret, quo sub omni ueste ad nuda corporis cingeretur; 
 qui anulus haberet sub gemma lapidem in renibus inuentum 
 bouis. Hoc adligata quasi remedio ad sancti martyris limina 
 ueniebat. Sed profecta a Carthagine, cum in confinio fluminis 
 Bagradae in sua possessione mansisset, surgens ut iter perageret 
 ante pedes suos illum iacentem anulum uidit et capillaciam 
 zonam, qua fuerat adligatus, mirata tentauit. Quam cum

 
 
 
 omnino suis nodis firmissimis, sicut erat, conperisset adstrictam, 
 crepuisse adque exsiluisse anulum suspicata est; qui 
 etiam ipse cum integerrimus fuisset inuentus, futurae salutis 
 quodam modo pignus de tanto miraculo se accepisse praesumsit 
 adque illud uinculum soluens simul cum eodem anulo 
 proiecit in flumen. Non credant hoc, qui etiam Dominum 
 legum per integra matris uirginalia enixum et ad discipulos 
 ostiis clausis ingressum fuisse non credunt; sed hoc certe 
 quaerant et, si uerum inuenerint, illa credant. Clarissima 
 femina est, nobiliter nata, nobiliter nupta, Carthagini habitat; 
 ampla ciuitas, ampla persona rem quaerentes latere non sinit. 
 Martyr certe ipse, quo inpetrante illa sanata est, in filium 
 permanentis uirginis credidit: in eum, qui ostiis clausis ad 
 discipulos ingressus est, credidit; postremo. propter quod 
 omnia ista dicuntur a nobis, in eum, qui adscendit in caelum 
 cum carne, in qua resurrexerat, credidit; et ideo per eum 
 tanta fiunt, quia pro ista fide animam posuit. Fiunt ergo 
 etiam nunc multa miracula eodem Deo faciente per quos 
 uult et quem ad modum uult, qui et illa quae legimus fecit: 
 sed ista nec similiter innotescunt neque, ut non excidant 
 animo, quasi glarea memoriae, crebra lectione tunduntur. 
 Nam et ubi diligentia est, quae nunc aput nos esse coepit, 
 ut libelli eorum, qui beneficia percipiunt, recitentur in populo, 
 semel hoc audiunt qui adsunt pluresque non adsunt, ut nec 
 illi, qui adfuerunt, post aliquot dies quod audierunt mente 
 retineant et uix quisque reperiatur illorum, qui ei, quem non 
 adfuisse cognouerit, indicet quod audiuit. 
 
 Unum est aput nos factum, non maius quam illa quae 
 dixi, sed tam clarum adque inlustre miraculum, ut nullum

 

 

 
 
 
 arbitrer esse Hipponiensium, qui hoc non uel uiderit uel 
 didicerit, nullum qui obliuisci ulla ratione potuerit. Decem 
 quidam fratres (quorum septem sunt mares, tres feminae) de 
 Caesarea Cappadociae, suorum ciuium non ignobiles, maledicto 
 matris recenti patris eorum obitu destitutae, quae iniuriam 
 sibi ab eis factam acerbissime tulit, tali poena sunt 
 diuinitus coherciti, ut horribiliter quaterentur omnes tremore 
 membrorum; in qua foedissima specie oculos suorum ciuium 
 non ferentes, quaqua uersum cuique ire uisum est, toto paene 
 uagabantur orbe Romano. Ex his etiam ad nos uenerunt duo, 
 frater et soror, Paulus et Palladia, multis aliis locis miseria 
 diffamante iam cogniti. Venerunt autem ante Pascha ferme 
 dies quindecim, ecclesiam cottidie et in ea memoriam gloriosissimi 
 Stephani frequentabant, orantes ut iam sibi placaretur 
 Deus et salutem pristinam redderet. Et illic et quacumque 
 ibant conuertebant in se ciuitatis adspectum. Nonnulli. qui 
 eos alibi uiderant causamque tremoris eorum nouerant, aliis. 
 ut cuique poterant, indicabant. Venit et Pascha, adque ipso 
 die dominico mane, cum iam frequens populus praesens esset 
 et loci sancti cancellos, ubi martyrium erat, idem iuuenis 
 orans teneret, repente prostratus est et dormienti simillimus 
 iacuit, non tamen tremens, sicut etiam per somnum solebant. 
 Stupentibus qui aderant adque aliis pauentibus, aliis dolentibus, 
 cum eum quidam uellent erigere, nonnulli prohibuerunt 
 et potius exitum exspectandum esse dixerunt. Et ecce surrexit, 
 et non tremebat, quoniam sanatus erat, et stabat incolumis, 
 intuens intuentes. Quis ergo se tenuit a laudibus Dei? 
 Clamantium gratulantiumque uocibus ecclesia usquequaque 
 conpleta est. Inde ad me curritur, ubi sedebam iam

 
 
 
 processurus; inruit alter quisque post alterum, omnis posterior 
 quasi nouum, quod alius prior dixerat, nuntiantes; meque 
 gaudente et aput me Deo gratias agente ingreditur etiam 
 ipse cum pluribus, inclinatur ad genua mea, erigitur ad osculum 
 meum. Procedimus ad populum, plena erat ecclesia, 
 personabat uocibus gaudiorum: Deo gratias, Deo laudes ! 
 nemine tacente hinc adque inde clamantium. Salutaui populum, 
 et rursus eadem feruentiore uoce clamabant. Facto tandem 
 silentio scripturarum diuinarum sunt lecta sollemnia. 
 Ubi autem uentum est ad mei sermonis locum, dixi pauca 
 pro tempore et pro illius iucunditate laetitiae. Magis enim 
 eos in opere diuino quandam Dei eloquentiam non audire, 
 sed considerare permisi. Nobiscum homo prandit et diligenter 
 nobis omnem suae fraternaeque ac maternae calamitatis indicanit 
 historiam. Sequenti itaque die post sermonem redditum 
 narrationis eius libellum in crastinum populo recitandum 
 promisi. Quod cum ex dominico Paschae die tertio fieret in 
 gradibus exedrae, in qua de superiore loquebar loco, feci 
 stare ambos fratres, cum eorum legeretur libellus. Intuebatur 
 populus uniuersus sexus utriusque unum stantem sine deformi 
 motu, alteram membris omnibus contrementem. Et qui ipsum 
 non uiderant, quid in eo diuinae misericordiae factum esset, 
 in eius sorore cernebant. Videbant enim quid in illo gratulandum, 
 quid pro illa esset orandum. Inter haec recitato 
 eorum libello de conspectu populi eos abire praecepi, et de 
 tota ipsa causa aliquanto diligentius coeperam disputare, 
 cum ecce me disputante uoces aliae de memoria martyris 
 nouae gratulationis audiuntur. Conuersi sunt eo, qui me

 

 
 
 
 audiebant, coeperuntque concurrere. Illa enim, ubi de gradibus 
 descendit in quibus steterat, ad sanctum martyrem orare perrexerat; 
 quae mox ut cancellos adtigit, conlapsa similiter 
 uelut in somnum sana surrexit. Dum ergo requireremus quid 
 factum fuerit, unde iste strepitus laetus exstiterit, ingressi 
 sunt cum illa in basilicam, ubi eramus, adducentes eam sanam 
 de martyris loco. Tum uero tantus ab utroque sexu admirationis 
 clamor exortus est, ut uox continuata cum lacrimis 
 non uideretur posse finiri. Perducta est ad eum locum. ubi 
 paulo ante steterat tremens. Exsultabant eam similem fratri, 
 cui doluerant remansisse dissimilem, et nondum fusas preces 
 suas pro illa, iam tamen praeuiam uoluntatem tam cito exauditam 
 esse cernebant. Exsultabant in Dei laudem uoce sine 
 uerbis, tanto sonitu, quantum nostrae aures ferre uix possent. 
 Quid erat in cordibus exsultantium nisi fides Christi, pro qua 
 Stephani sanguis effusus est?

CAPUT VIIII. 
 
 Quod uniuersa miracula, quae per martyres in Christi nomine fiunt, ei fidei testimonium ferant, qua in Christum martyres crediderunt. 
 
 Cui, nisi huic fidei adtestantur ista miracula, in qua praedicatur 
 Christus resurrexisse in carne et in caelum adscendisse 
 cum carne? quia et ipsi martyres huius fidei martyres. 
 id est huius fidei testes, fuerunt; huic fidei testimonium perhibentes 
 mundum inimicissimum et crudelissimum pel\'tulerunt, 
 eumque non repugnando, sed moriendo uicerunt; pro ista 
 fide mortui sunt, qui haec a Domino inpetrare possunt, propter 
 cuius nomen occisi sunt; pro hac fide praecessit eorum

 
 
 
 mira patientia, ut in his miraculis tanta ista potentia sequeretur. 
 Nam si carnis in aeternum resurrectio uel non praeuenit 
 in Christo uel non uentura est, sicut praenuntiatur a 
 Christo uel sicut praenuntiata est a prophetis, a quibus praenuntiatus 
 est Christus: quur et mortui tanta possunt, qui 
 pro ea fide, qua haec resurrectio praedicatur, occisi sunt? 
 Siue enim Deus ipse per se ipsum miro modo, quo res temporales 
 operatur aeternus, siue per suos ministros ista faciat; 
 et eadem ipsa, quae per ministros facit, siue quaedam faciat 
 etiam per martyrum spiritus, sicut per homines adhuc in 
 corpore constitutos, siue omnia ista per angelos, quibus inuisibiliter, 
 incorporaliter, inmutabiliter imperat, operetur, ut, 
 quae per martyres fieri dicuntur, eis orantibus tantum et 
 inpetrantibus, non etiam operantibus fiant; siue alia istis, 
 alia illis modis, qui nullo modo conprehendi a mortalibus 
 possunt: ei tamen adtestantur haec fidei, in qua carnis in 
 aeternum resurrectio praedicatur.

CAPUT X. 
 
 Quanto dignius honorentur martyres, qui ideo multa mira obtinent, ut Deus uerus colatur, quam daemones, qui ob hoc quaedam faciunt, ut ipsi di esse credantur. 
 
 Hic forte dicturi sunt etiam deos suos aliqua mira fecisse. 
 Bene, si iam incipiunt deos suos nostris mortuis hominibus 
 conparare. An dicent etiam se habere deos ex hominibus 
 mortuis, sicut Herculem, sicut Romulum, sicut alios multos, 
 quos in deorum numerum receptos opinantur? Sed nobis 
 martyres non sunt di, quia unum eundemque Deum et

 
 
 
 nostrum scimus et martyrum. Nec tamen miraculis, quae per 
 memorias nostrorum martyrum fiunt, ullo modo sunt conparanda 
 miracula, quae facta per templa perhibentur illorum. 
 Verum si qua similia uidentur, sicut a Moyse magi Pharaonis, 
 sic eorum di uicti sunt a martyribus nostris. Fecerunt 
 autem illa daemones eo fastu inpurae superbiae, quo eorum 
 di esse uoluerunt; faciunt autem ista martyres uel potius 
 Deus aut cooperantibus aut orantibus eis, ut fides illa proficiat, 
 qua eos non deos nostros esse, sed unum Deum nobiscum 
 habere credamus. Denique illi talibus dis suis et templa 
 aedificauerunt et statuerunt aras, et sacerdotes instituerunt 
 et sacrificia fecerunt; nos autem martyribus nostris non templa 
 sicut dis, sed memorias sicut hominibus mortuis. quorum 
 aput Deum uiuunt spiritus, fabricamus; nec ibi erigimus 
 altaria, in quibus sacrificemus martyribus, sed uni Deo et 
 martyrum et nostro; ad quod sacrificium sicut homines Dei, 
 qui mundum in eius confessione uicerunt, suo loco et ordine 
 nominantur, non tamen a sacerdote, qui sacrificat, inuocantur. 
 Deo quippe, non ipsis sacrificat, quamuis in memoria sacrificet 
 eorum, quia Dei sacerdos est, non illorum. Ipsum uero 
 sacrificium corpus est Christi, quod non offertur ipsis, quia 
 hoc sunt et ipsi. Quibus igitur potius credendum est miracula 
 facientibus? Eisne qui se ipsos uolunt haberi deos ab his 
 quibus ea faciunt, an eis qui, ut in Deum credatur, quod et 
 Christus est, faciunt quidquid mirabile faciunt? Eisne qui 
 sacra sua etiam crimina sua esse uoluerunt, an eis qui nec 
 laudes suas uolunt esse sacra sua, sed totum, quod ueraciter 
 laudantur, ad eius gloriam proficere in quo laudantur? in 
 Domino quippe laudantur animae eorum. Credamus ergo eis 
 et uera dicentibus et mira facientibus. Dicendo enim uera

 

 
 
 
 passi sunt, ut possint facere mira. In eis ueris est praecipuum, 
 quod Christus resurrexit a mortuis et inmortalitatem 
 resurrectionis in sua carne primus ostendit, quam nobis 
 adfuturam uel in principio noui saeculi uel in huius fine 
 promisit.

CAPUT XI. 
 Contra Platonicos, qui de naturalibus elementorum ponderibus argumentantur terrenum corpus in caelo esse non posse. 
 Contra quod magnum Dei donum ratiocinatores isti, quorum 
 cogitationes nouit Dominus quoniam uanae 
 sunt, de ponderibus elementorum argumentantur; quoniam 
 scilicet magistro Platone didicerunt mundi duo corpora maxima 
 adque postrema duobus mediis, aere scilicet et aqua, 
 esse copulata adque coniuncta. Ac per hoc, inquiunt, quoniam 
 terra abhinc sursum uersus est prima, secunda aqua super 
 terram, tertius aer super aquam, quartum super aera caelum, 
 non potest esse terrenum corpus in caelo; momentis enim 
 propriis, ut ordinem suum teneant, singula elementa librantur. 
 Ecce qualibus argumentis omnipotentiae Dei humana contradicit 
 infirmitas, quam possidet uanitas. Quid ergo faciunt in 
 aere terrena tot corpora, cum a terra sit aer tertius? Nisi 
 forte, qui per plumarum et pennarum leuitatem donauit auium 
 terrenis corporibus, ut portentur in aere, inmortalibus factis 
 corporibus hominum non poterit donare uirtutem, qua etiam 
 in summo caelo ualeant habitare. Animalia quoque ipsa terrena, 
 quae uolare non possunt, in quibus et homines sunt,

 

 
 
 
 sicut sub aqua pisces, quae sunt aquarum animalia, ita sub 
 terra uiuere debuerunt. Quur ergo non saltem de secundo. 
 id est de aquis, sed de elemento tertio terrenum animal 
 carpit hanc uitam? Quare, cum pertineat ad terram, in secundo, 
 quod super terram est, elemento uiuere si cogatur, 
 continuo suffocatur et ut uiuat uiuit in tertio? An errat hic 
 ordo elementorum, uel potius non in natura rerum, sed in 
 istorum argumentationibus deficit? Omitto dicere, quod iam 
 in tertio decimo libro dixi, quam multa grauia terrena sint 
 corpora, sicut plumbum, et formam tamen ab artifice accipiant. 
 qua natare ualeant super aquam; et ut accipiat qualitatem 
 corpus humanum, qua ferri in caelum et esse possit in caelo. 
 omnipotenti artifici contradicitur?. 
 
 Iam uero contra illud, quod dixi superius, etiam istum 
 considerantes adque tractantes elementorum ordinem, quo 
 confidunt, non inueniunt omnino quod dicant. Sic est enim 
 hinc sursum uersus terra prima, aqua secunda, tertius aer, 
 quartum caelum, ut super omnia sit animae natura. Nam et 
 Aristoteles quintum corpus eam dixit esse et Plato nullum. 
 
 Si quintum esset, certe superius esset ceteris; cum uero 
 nullum est, multo magis superat omnia. In terreno ergo quid 
 facit corpore? In hac mole quid agit subtilior omnibus? In 
 hoc pondere quid agit leuior omnibus? In hac tarditate quid 
 agit celerior omnibus? Itane per huius tam excellentis naturae 
 meritum non poterit effici, ut corpus eius leuetur in caelum, 
 et cum ualeat nunc natura corporum terrenorum deprimere 
 animas deorsum, aliquando et animae leuare sursum 
 • terrena corpora non ualebunt? 
 
 Iam si ad eorum miracula ueniamus, quae facta a dis suis

 

 
 
 
 obponunt martyribus nostris, nonne etiam ipsa pro nobis facere 
 et nobis reperientur omnino proficere? Nam inter magna 
 miracula deorum suorum profecto magnum illud est, quod 
 Varro commemorat, Vestalem uirginem, cum periclitaretur 
 falsa suspicione de stupro, cribrum inplesse aqua de Tiberi 
 et ad suos iudices nulla eius parte stillante portasse. Quis 
 aquae pondus supra cribrum tenuit? Quis tot cauernis patentibus 
 nihil inde in terram cadere permisit? Responsuri sunt: 
 \'Aliquis deus aut aliquis daemon.\' Si deus, numquid maior 
 est Deo, qui fecit hunc mundum? Si daemon, numquid potentior 
 est angelo, qui Deo seruit, a quo factus est mundus? 
 Si ergo deus minor uel angelus uel daemon potuit pondus 
 umidi elementi sic suspendere, ut aquarum uideatur mutata 
 fuisse natura: itane Deus omnipotens, qui omnia ipsa creauit 
 elementa, terreno corpori graue pondus auferre non poterit, 
 ut in eodem elemento habitet uiuificatum corpus, in quo 
 uoluerit uiuificans spiritus? 
 
 Deinde cum aera medium ponant inter ignem desuper et 
 aquam subter, quid est quod eum inter aquam et aquam et 
 inter aquam et terram saepe inuenimus? Quid enim uolunt 
 esse aquosas nubes, inter quas et maria aer medius reperitur? 
 Quonam, quaeso, elementorum pondere adque ordine efficitur, 
 ut torrentes uiolentissimi adque undosissimi, antequam sub 
 aere in terris currant, super aera in nubibus pendeant? Quur 
 denique aer est medius inter summa caeli et nuda terrarum, 
 quaqua uersum orbis extenditur, si locus eius inter caelum 
 et aquas, sicut aquarum inter ipsum et terras est constitutus? 
 Postremo si ita est elementorum ordo dispositus, ut secundum 
 Platonem duobus mediis, id est aere et aqua, duo extrema, 
 id est ignis et terra, iungantur caelique obtineat ille

 
 
 
 summi locum, haec autem imi uelut fundaminis mundi. et 
 ideo in caelo esse non potest terra: quur est ipse ignis in 
 terra? Secundum hanc quippe rationem ita ista duo elementa 
 in locis propriis, imo ac summo, terra et ignis esse debuerunt, 
 ut, quem ad modum nolunt in summo esse posse quod 
 imi est, ita nec in imo posset esse quod summi est. Sicut 
 ergo nullam putant uel esse uel futuram esse terrae particulam 
 in caelo, ita nullam particulam uidere debuimus ignis 
 in terra. Nunc uero non solum in terris, uerum etiam sub 
 terris ita est, ut eum eructent uertices montium, praeter quod 
 in usibus hominum et esse ignem in terra et eum nasci 
 uidemus ex terra; quando quidem et de lignis et de lapidibus 
 nascitur, quae sunt corpora sine dubitatione terrena. Sed 
 ille, inquiunt, ignis est tranquillus, purus, innoxius, sempiternus; 
 iste autem turbidus, fumeus, corruptibilis adque corruptor. 
 Nec tamen corrumpit montes, in quibus iugiter aestuat. 
 cauernasque terrarum. Verum esto, sit illi iste dissimilis, ut 
 terrenis habitationibus congruat: quur ergo nolunt, ut credamus 
 naturam corporum terrenorum aliquando incorruptibilem 
 factam caelo conuenientem futuram, sicut nunc ignis corruptibilis 
 his conuenit terris? Nihil igitur adferunt ex ponderibus 
 adque ordine elementorum, unde omnipotenti Deo, quominus 
 faciat corpora nostra talia, ut etiam in caelo possint 
 habitare, praescribant.

CAPUT XII. 
 Contra calumnias infidelium, quibus Christianos de credita carnis resurrectione inrident. 
 Sed scrupulosissime quaerere et fidem, qua credimus resurrecturam 
 carnem, ita quaerendo adsolent inridere: utrum 
 fetus abortiui resurgant; et quoniam Dominus ait: Arnen,

 

 
 
 
 dico uobis, capillus capitis uestri non peribit, 
 utrum statura et robur aequalia futura sint omnibus an diuersae 
 corporum quantitates. Si enim aequalitas erit corporum, 
 unde habebunt quod hic non habuerunt in mole corporis illi 
 abortiui, si resurgent et ipsi? Aut si non resurgent, quia 
 nec nati sunt, sed effusi, eandem quaestionem de paruulis 
 uersant, unde illis mensura corporis, quam nunc defuisse 
 uidemus, accedat, cum in hac aetate moriuntur. Neque enim 
 dicturi sumus eos non resurrecturos, qui non solum generationis, 
 uerum etiam regenerationis capaces sunt. Deinde interrogant, 
 quem modum ipsa aequalitas habitura sit. Si enim 
 tam magni et tam longi erunt omnes, quam fuerunt quicumque 
 hic fuerunt maximi adque longissimi, non solum de paruulis, 
 sed de plurimis quaerunt, unde illis accessurum sit, 
 quod hic defuit, si hoc quisque recipiat, quod hic habuit; 
 si autem, quod ait apostolus, occursuros nos omnes in mensuram 
 aetatis plenitudinis Christi, et illud alterum: 
 Quos praedestinauit conformes imaginis filii sui, 
 sic intellegendum est, ut statura et modus corporis Christi 
 omnium, qui in regno eius erunt, humanorum corporum sit 
 futurus: \'Multis erit, inquiunt, de magnitudine et longitudine 
 corporis detrahendum; et ubi iam erit: capillus capitis 
 uestri non peribit, si de ipsa corporis quantitate tam 
 multum peribit?\' Quamuis et de ipsis capillis possit inquiri, 
 utrum redeat quidquid tondentibus decidit. Quod si rediturum 
 est, quis non exhorreat illam deformitatem? Nam hoc et de 
 unguibus uidetur necessario secuturum, ut redeat tam multum 
 quod corporis curatura desecuit. Et ubi erit decus, quod

 

 
 
 
 certe maius, quam in ista esse corruptione potuit, in illa 
 iam inmortalitate esse debebit? Si autem non redibit, ergo 
 peribit Quo modo igitur, inquiunt, capillus capitis non peribit? 
 De macie quoque uel pinguedine similiter disputant. 
 Nam si aequales omnes erunt, non utique alii macri, alii 
 pingues erunt. Accedet ergo aliis aliquid, aliis minuetur; ac 
 per hoc non, quod erat, recipiendum, sed alicubi addendum 
 est, quod non fuit, et alicubi perdendum, quod fuit. 
 
 De ipsis etiam corruptionibus et dilapsionibus corporum 
 mortuorum, cum aliud uertatur in puluerem, in auras aliud 
 exhaletur, sint quos bestiae, sint quos ignis absumit, naufra . 
 gio uel quibuscumque aquis ita quidam pereant, ut eorum 
 carnes in umorem putredo dissoluat, non mediocriter permouentur 
 adque omnia ista recolligi in carnem et redintegrari 
 posse non credunt. Consectantur etiam quasque foeditates et 
 uitia, siue accidant siue nascantur, ubi et monstrosos partus 
 cum horrore adque inrisione commemorant, et requirunt, quaenam 
 cuiusque deformitatis resurrectio sit futura. Si enim 
 nihil tale redire in corpus hominis dixerimus, responsionem 
 nostram de locis uulnerum, cum quibus Dominum Christum 
 resurrexisse praedicamus, se confutaturos esse praesumunt. 
 Sed inter haec omnia quaestio difficillima illa proponitur, in 
 cuius carnem reditura sit caro, qua corpus alterius uescentis 
 humana uiscera fame conpellente nutritur. In carnem quippe 
 conuersa est eius, qui talibus uixit alimentis, et ea, quae 
 macies ostenderat, detrimenta subpleuit. Utrum ergo illi 
 redeat homini cuius caro prius fuit, an illi potius cuius 
 postea facta est, ad hoc percontantur, ut fidem resurrectionis

 
 
 
 inludant ac sic animae humanae aut alternantes, sicut Plato, 
 ueras infelicitates falsasque promittant beatitudines aut post 
 multas itidem per diuersa corpora reuolutiones aliquando 
 tamen eam, sicut Porphyrius, finire miserias et ad eas numquam 
 redire fateantur; non tamen corpus habendo inmortale, 
 sed corpus omne fugiendo.

CAPUT XIII 
 
 An abortiui non pertineant ad resurrectionem, si pertinent ad numerum mortuorum. 
 
 Ad haec ergo, quae ab eorum parte contraria me digerente 
 mihi uidentur obposita, misericordia Dei meis nisibus opem 
 ferente respondeam. Abortiuos fetus, qui, cum iam uixissent 
 in utero, ibi sunt mortui, resurrecturos ut adfirmare, ita 
 negare non audeo; quamuis non uideam quo modo ad eos 
 non pertineat resurrectio mortuorum, si non eximuntur de 
 numero mortuorum. Aut enim non omnes mortui resurgent 
 et erunt aliquae humanae animae sine corporibus in aeternum, 
 quae corpora humana, quamuis intra uiscera materna, gestarunt; 
 aut si omnes animae humanae recipient resurgentia sua 
 corpora, quae habuerunt, ubicumque uiuentia et morientia 
 reliquerunt, non inuenio quem ad modum dicam ad resurrectionem 
 non pertinere mortuorum quoscumque mortuos etiam 
 in uteris matrum. Sed utrumlibet de his quisque sentiat., 
 quod de iam natis infantibus dixerimus, hoc etiam de illis 
 intellegendum est, si resurgent.

CAPUT XIIII. 
 
 An infantes in ea sint resurrecturi habitudine corporis, quam habituri erant aetatis accessu. 
 
 Quid ergo de infantibus dicturi sumus, nisi quia non in 
 ea resurrecturi sunt corporis exiguitate, qua mortui, sed quod 
 eis tardius accessurum erat tempore, hoc sunt illo Dei opere 
 miro adque celerrimo recepturi? In sententia quippe Domini, 
 ubi ait: Capillus capitis uestri non peribit, dictum 
 est non defuturum esse quod fuit, non autem negatum est 
 adfuturum esse quod defuit. Defuit autem infanti mortuo 
 perfecta quantitas sui corporis; perfecto quippe infanti deest 
 utique perfectio magnitudinis corporalis, quae cum accesserit, 
 iam statura longior esse non possit. Hunc perfectionis modum 
 sic habent omnes, ut cum illo concipiantur adque nascantur; 
 sed habent in ratione, non mole; sicut ipsa membra omnia 
 iam sunt latenter in semine, cum etiam natis nonnulla adhuc 
 desint, sicut dentes ac si quid eius modi. In qua ratione 
 uniuscuiusque materiae indita corporali iam quodam modo, 
 ut ita dicam, liciatum uidetur esse, quod nondum est, immo 
 quod latet, sed accessu temporis erit uel potius apparebit. 
 In hac ergo infans iam breuis aut longus est, qui breuis 
 longusue futurus est. Secundum hanc rationem profecto in 
 resurrectione corporis detrimenta corporis non timemus, quia. 
 etsi aequalitas futura esset omnium, ita ut omnes usque ad 
 giganteas magnitudines peruenirent. ne illi, qui maximi

 

 
 
 
 fuerunt, minus haberent aliquid in statura, quod eis contra sententiam 
 Christi periret, qui dixit nec capillum capitis esse 
 periturum, Creatori utique, qui creauit cuncta de nihilo, quo 
 modo deesse posset unde adderet quod addendum esse mirus 
 artifex nosset?

CAPUT XV. 
 
 An ad dominici corporis modum omnium mortuorum resurrectura sint corpora. 
 
 Sed utique Christus in ea mensura corporis, in qua mortuus 
 est, resurrexit, nec fas est dicere, cum resurrectionis omnium 
 tempus uenerit, accessuram corpori eius eam magnitudinem, 
 quam non habuit, quando in ea discipulis, in qua illis erat 
 notus, apparuit, ut longissimis fieri possit aequalis. Si autem 
 dixerimus ad dominici corporis modum etiam quorumque 
 maiora corpora redigenda, peribit de multorum corporibus 
 plurimum, cum ipse nec capillum periturum esse promiserit. 
 Restat ergo, ut suam recipiat quisque mensuram, quam uel 
 habuit in iuuentute, etiamsi senex est mortuus, uel fuerat 
 habiturus, si est ante defunctus, adque illud, quod commemorauit 
 apostolus de mensura aetatis plenitudinis Christi, 
 aut propter aliud intellegamus dictum esse, id est. ut illi 
 capiti in populis Christianis accedente omnium perfectione 
 membrorum aetatis eius mensura conpleatur, aut, si hoc de 
 resurrectione corporum dictum est, sic accipiamus dictum, ut 
 nec infra nec ultra iuuenalem formam resurgant corpora mortuorum, 
 sed in eius aetate et robore, usque ad quam Christum 
 hic peruenisse cognouimus (circa triginta quippe annos 
 definierunt esse etiam saeculi huius doctissimi homines iuuentutem; 
 quae cum fuerit spatio proprio terminata, inde iam

 

 
 
 
 hominem in detrimenta uergere grauioris ac senilis aetatis); 
 et ideo non esse dictum in mensuram corporis uel in mensuram 
 staturae. sed in mensuram aetatis plenitudinis 
 Christi.

CAPUT XVI. 
 
 Qualis intellegenda sit sanctorum conformatio ad imaginem filii Dei. 
 
 Illud etiam, quod ait praedestinatos conformes imaginis 
 filii Dei. potest et secundum interiorem hominem intellegi 
 (unde nobis alio loco dicit: Nolite conformari huic 
 saeculo, sed reformamini in nouitate mentis uestrae; 
 ubi ergo reformamur, ne conformemur huic saeculo, 
 ibi conformamur Dei filio); potest et sic accipi, ut, quem 
 ad modum nobis ille mortalitate, ita nos illi efficiamur inmortalitate 
 conformes; quod quidem et ad ipsam resurrectionem 
 corporum pertinet. Si autem etiam in his uerbis, qua forma 
 resurrectura sint corpora, sumus admoniti, sicut illa mensura,_ 
 ita et ista conformatio non quantitatis intellegenda est, sed 
 aetatis. Resurgent itaque omnes tam magni corpore, quam 
 uel erant uel futuri erant aetate iuuenali; quamuis nihiloberit , 
 etiamsi erit infantilis uel senilis corporis forma, ubi 
 nec mentis, nec ipsius corporis ulla remanebit infirmitas. 
 Unde etiam si quis in eo corporis modo, in quo defunctus 
 est, resurrecturum unumquemque contendit, non est cum illo 
 laboriosa contradictione pugnandum.

CAPUT XVII. 
 
 An in suo sexu resuscitanda adque mansura sint corpora feminarum. 
 
 Nonnulli propter hoc, quod dictum est: Donec occurramus 
 omnes in uirum perfectum, in mensuram aetatis 
 plenitudinis Christi, et: Conformes imaginis 
 filii Dei, nec in sexu femineo resurrecturas feminas credunt, 
 sed in uirili omnes aiunt, quoniam Deus solum uirum fecit 
 ex limo, feminam ex uiro. Sed mihi melius sapere uidentur, 
 qui utrumque sexum resurrecturum esse non dubitant. Non 
 enim libido ibi erit, quae confusionis est causa. Nam priusquam 
 peccassent, nudi erant, et non confundebantur uir et 
 femina. Corporibus ergo illis uitia detrahentur, natura seruabitur. 
 Non est autem uitium sexus femineus, sed natura, 
 quae tunc quidem et a concubitu et a partu inmunis erit; 
 erunt tamen membra feminea non adcommodata usui ueteri, 
 sed decori nouo, quo non adliciatur adspicientis concupiscentia, 
 quae nulla erit, sed Dei laudetur sapientia adque clementia, 
 qui et quod non erat fecit et liberauit a corruptione quod 
 fecit. Ut enim in exordio generis humani de latere uiri dormientis 
 costa detracta femina fieret, Christum et ecclesiam 
 tali facto iam tunc prophetari oportebat. Sopor quippe ille 
 uiri mors erat Christi, cuius exanimis in cruce pendentis 
 latus lancea perforatum est adque inde sanguis et aqua profluxit; 
 quae sacramenta esse nouimus, quibus aedificatur 
 ecclesia. Nam hoc etiam uerbo scriptura usa est, ubi non 
 legitur cformauit ) aut \' finxitf , sed: Aedificauit eam in

 

 

 

 
 
 
 mulierem; unde et apostolus aedificationem dicit corporis 
 Christi, quod est ecclesia. Creatura est ergo Dei femina sicut 
 uir; sed ut de uiro fieret, unitas commendata; ut autem illo 
 modo fieret, Christus, ut dictum est, et ecclesia figurata est. 
 Qui ergo utrumque sexum instituit, utrumque restituet. Denique 
 ipse Iesus interrogatus a Sadducaeis, qui negabant resurrectionem, 
 cuius septem fratrum erit uxor, quam singuli 
 habuerunt, dum quisque eorum uellet defuncti semen, sicut 
 lex praeceperat, excitare: Erratis, inquit, nescientes scripturas, 
 neque uirtutem Dei; et cum locus esset, ut 
 diceret: \'De qua enim me interrogatis, uir erit etiam ipsa, 
 non mulier\', non hoc dixit, sed dixit: In resurrectione 
 enim neque nubent neque uxores ducent, sed sunt 
 sicut angeli Dei in caelo; aequales utique angelis 
 inmortalitate ac felicitate, non carne; sicut nec resurrectione. 
 qua non indiguerunt angeli, quoniam nec mori potuerunt 
 Nuptias ergo Dominus futuras negauit esse in resurrectione, 
 non feminas, et ibi negauit, ubi talis quaestio uertebatur, ut 
 eam negato sexu muliebri celeriore facilitate dissolueret, si 
 eum ibi praenosceret non futurum; immo etiam futurum esse 
 firmauit dicendo: Non nubent, quod ad feminas pertinet 
 nec uxores ducent, quod ad uiros. Erunt ergo, quae uel 
 nubere hic solent, uel ducere uxores; sed ibi hoc non facient.

CAPUT XVIII. 
 
 De uiro perfecto, id est Christo, et corpore eius. id est ecclesia, quae est ipsius plenitudo. 
 
 Proinde quod ait apostolus, occursuros nos omnes in uirum 
 perfectum, totius ipsius circumstantiam lectionis considerare 
 debemus, quae ita se habet: Qui descendit, inquit, ipse

 

 
 
 
 est et qui adscendit super omnes caelos, ut adinpleret 
 omnia. Et ipse dedit quosdam quidem apostolos, 
 quosdam autem prophetas, quosdam uero 
 euangelistas, quosdam autem pastores et doctores 
 ad consummationem sanctorum in opus ministerii, 
 in aedificationem corporis Christi, donec occurramus 
 omnes in unitatem fidei et agnitionem filii 
 Dei, in uirum perfectum, in mensuram aetatis plenitudinis 
 Christi; ut ultra non simus paruuli 
 iactati et circumlati omni uento doctrinae, in inlusione 
 hominum, in astutia ad machinationem erroris, 
 ueritatem autem facientes in caritate augeamur 
 in illo per omnia, qui est caput Christus; ex 
 quo totum corpus conexum et conpactum per 
 omnem tactum subministrationis secundum operationem 
 in mensuram uniuscuiusque partis incrementum 
 corporis facit in aedificationem sui in 
 caritate. Ecce qui est uir perfectus, caput et corpus, quod 
 constat omnibus membris, quae suo tempore conplebuntur, 
 cottidie tamen eidem corpori accedunt, dum aedificatur ecclesia, 
 cui dicitur: Vos autem estis corpus Christi et 
 membra, et alibi: Pro corpore, inquit, eius quod est 
 ecclesia, itemque alibi: Unus panis, unum corpus 
 multi sumus. De cuius corporis aedificatione et hic dictum 
 est: Ad consummationem sanctorum in opus ministerii, 
 in aedificationem corporis Christi ac deinde 
 subiectum unde nunc agimus: Donec occurramus omnes 
 in unitatem fidei et agnitionem filii Dei, in uirum 
 perfectum, in mensuram aetatis plenitudinis Christi, 
 et cetera; donec eadem mensura in quo corpore

 

 

 
 
 
 intellegenda esset, ostenderet dicens: Augeamur in illo per 
 omnia, qui est caput Christus; ex quo totum corpus 
 conexum et conpactum per omnem tactum 
 subministrationis secundum operationem in mensuram 
 uniuscuiusque partis. Sicut ergo est mensura 
 uniuscuiusque partis, ita totius corporis, quod omnibus suis 
 partibus constat, est utique mensura plenitudinis, de qua 
 dictum est: In mensuram aetatis plenitudinis Christi. 
 Quam plenitudinem etiam illo commemorauit loco, ubi 
 ait de Christo: Et ipsum dedit caput super omnia 
 ecclesiae, quae est corpus eius, plenitudo eius, 
 qui omnia in omnibus inpletur. Verum si hoc ad 
 resurrectionis formam, in qua erit unusquisque, referendum 
 esset, quid nos inpediret nominato uiro intellegere et feminam, 
 ut uirum pro homine positum acciperemus? sicut in 
 eo quod dictum est: Beatus uir qui timet Dominum, 
 utique ibi sunt et feminae, quae timent Dominum.

CAPUT XVIIII. 
 
 Quod omnia corporis uitia, quae in hac uita humano contraria sunt decori, in resurrectione non sint futura, ubi manente naturali substantia in unam pulchritudinem et qualitas concurret et quantitas. 
 
 Quid iam respondeam de capillis adque unguibus? Semel 
 quippe intellecto ita nihil periturum esse de corpore. ut 
 deforme nihil sit in corpore, simul intellegitur ea, quae deformem 
 factura fuerant enormitatem, massae ipsi accessura esse,

 

 
 
 
 non locis in quibus membrorum forma turpetur. Velut si de 
 limo uas fieret, quod rursus in eundem limum redactum 
 totum de toto iterum fieret, non esset necesse ut illa pars 
 limi, quae in ansa fuerat, ad ansam rediret, aut quae fundum 
 fecerat, ipsa rursus faceret fundum, dum tamen totum reuerteretur 
 in totum, id est, totus ille limus in totum uas nulla 
 sui perdita parte remearet. Quapropter si capilli totiens tonsi 
 unguesue desecti ad sua loca deformiter redeunt, non redibunt; 
 nec tamen cuique resurgenti peribunt, quia in eandem carnem, 
 ut quemcumque ibi locum corporis teneant, seruata 
 partium congruentia materiae mutabilitate uertentur. Quamuis 
 quod ait Dominus: Capillus capitis uestri non peribit, 
 non de longitudine, sed de numero capillorum dictum 
 multo aptius possit intellegi; unde et alibi dicit: Capilli 
 capitis uestri numerati sunt. Neque hoc ideo dixerim, 
 quod aliquid existimem corpori cuique periturum, quod naturaliter 
 inerat; sed quod deforme natum fuerat (non utique 
 ob aliud, nisi ut hinc quoque ostenderetur, quam sit poenalis 
 condicio ista mortalium), sic esse rediturum, ut seruata integritate 
 substantiae deformitas pereat. Si enim statuam potest 
 artifex homo, quam propter aliquam causam deformem fecerat, 
 conflare et pulcherrimam reddere, ita ut nihil inde substantiae, 
 sed sola deformitas pereat, ac si quid in illa figura priore 
 indecenter exstabat nec parilitate partium congruebat, non de 
 toto, unde fecerat, amputare adque separare, sed ita conspergere 
 uniuerso adque miscere, ut nec foeditatem faciat nec 
 minuat quantitatem: quid de omnipotenti artifice sentiendum 
 est? Ergone non poterit quasque deformitates humanorum

 

 
 
 
 corporum, non modo usitatas, uerum etiam raras adque monstrosas, 
 quae huic miserae uitae congruunt, abhorrent autem 
 ab illa futura felicitate sanctorum, sic auferre ac perdere, 
 ut, quascumque earum faciunt etsi naturalia, tamen indecora 
 excrementa substantiae corporalis, nulla eius deminutione 
 tollantur? 
 
 Ac per hoc non est macris pinguibusque metuendum, ne 
 ibi etiam tales sint, quales si possent nec hic esse uoluissent. 
 Omnis enim corporis pulchritudo est partium congruentia cum 
 quadam coloris suauitate. Ubi autem non est partium congruentia, 
 aut ideo quid offendit quia prauum est, aut ideo 
 quia parum, aut ideo quia nimium. Proinde nulla erit deformitas, 
 quam facit incongruentia partium, ubi et quae praua 
 sunt corrigentur, et quod minus est quam decet, unde Creator 
 nouit, inde subplebitur, et quod plus est quam decet, materiae 
 seruata integritate detrahetur. Coloris porro suauitas 
 quanta erit, ubi iusti fulgebunt sicut sol in regno Patris 
 sui! Quae claritas in Christi corpore, cum resurrexit, ab oculis 
 discipulorum potius abscondita fuisse quam defuisse credenda 
 est. Non enim eam ferret humanus adque infirmus 
 adspectus, quando ille a suis ita deberet adtendi, ut posset 
 agnosci. Quo pertinuit etiam, ut contrectantibus ostenderet 
 suorum uulnerum cicatrices, ut etiam cibum potumque sumeret, 
 non alimentorum indigentia, sed ea qua et hoc poterat 
 potestate. Cum autem aliquid non uidetur, quamuis adsit, a 
 quibus alia, quae pariter adsunt, uidentur, sicut illam claritatem 
 dicimus adfuisse non uisam, a quibus alia uidebantur:

 

 
 
 
 aopaata Graece dicitur, quod nostri interpretes Latine dicere 
 non ualentes in libro geneseos caecitatem interpretati sunt. 
 Hanc enim sunt passi Sodomitae, quando quaerebant ostium 
 iusti uiri nec poterant inuenire. Quae si caecitas fuisset, qua 
 fit ut nihil possit uideri, non ostium qua ingrederentur, sed 
 duces itineris a quibus inde abducerentur, inquirerent. 
 
 Nescio quo autem modo sic adficimur amore martyrum 
 beatorum, ut uelimus in illo regno in eorum corporibus 
 uidere uulnerum cicatrices, quae pro Christi nomine pertulerunt; 
 et fortasse uidebimus. Non enim deformitas in eis, sed 
 dignitas erit, et quaedam, quamuis in corpore, non corporis, 
 sed uirtutis pulchritudo fulgebit. Nec ideo tamen si aliqua 
 martyribus amputata et ablata sunt membra, sine ipsis membris 
 erunt in resurrectione mortuorum, quibus dictum est: 
 Capillus capitis uestri non peribit Sed si hoc decebit 
 in illo nouo saeculo, ut indicia gloriosorum uulnerum in 
 illa inmortali carne cernantur, ubi membra, ut praeciderentur, 
 percussa uel secta sunt, ibi cicatrices, sed tamen eisdem 
 membris redditis, non perditis, apparebunt. Quamuis itaque 
 omnia quae acciderunt corpori uitia tunc non erunt, non sunt 
 tamen deputanda uel appellanda uitia uirtutis indicia.

CAPUT XX. 
 
 Quod in resurrectione mortuorum natura corporum quibuslibet modis dissipatorum in integrum undecumque reuocanda sit. 
 
 Absit autem, ut ad resuscitanda corpora uitaeque reddenda 
 non possit omnipotentia Creatoris omnia reuocare, quae uel

 

 
 
 
 bestiae uel ignis absumsit, uel in puluerem cineremue conlapsum 
 uel in umorem solutum uel in auras est exhalatum. 
 Absit ut sinus ullus secretumque naturae ita recipiat aliquid 
 subtractum sensibus nostris, ut omnium Creatoris aut cogni * 
 tionem lateat aut effugiat potestatem. Deum certe uolens, 
 sicut poterat, definire Cicero, tantus auctor ipsorum: <Mens 
 quaedam est, inquit, soluta et libera, secreta ab omni concretione 
 mortali, omnia sentiens et mouens ipsaque praedita 
 motu sempiterno.\' Hoc autem repperit in doctrinis magnorum 
 philosophorum. Ut igitur secundum ipsos loquar, quo modo 
 aliquid uel latet omnia sentientem uel inreuocabiliter fugit 
 omnia mouentem? 
 
 Unde iam etiam quaestio illa soluenda est, quae difficilior 
 uidetur ceteris, ubi quaeritur, cum caro mortui hominis etiam 
 alterius fit uiuentis caro, cui potius eorum in resurrectione 
 reddatur. Si enim quispiam confectus fame adque conpulsus 
 uescatur cadaueribus hominum, quod malum aliquotiens accidisse 
 et uetus testatur historia et nostrorum temporum infelicia 
 experimenta docuerunt: num quisquam ueridica ratione 
 contendet totum digestum fuisse per imos meatus, nihil inde 
 in eius carnem mutatum adque conuersum, cum ipsa macies, 
 quae fuit et non est, satis indicet quae illis escis detrimenta 
 subpleta sint? Iam itaque aliqua paulo ante praemisi, quae 
 ad istum quoque nodum soluendum ualere debebunt. Quidquid 
 enim carnium exhausit fames, utique in auras est exhalatum, 
 unde diximus omnipotentem Deum posse reuocare. 
 quod fugit. Reddetur ergo caro illa homini, in quo esse caro

 

 
 
 
 humana primitus coepit. Ab illo quippe altero tamquam mutuo 
 sumta deputanda est; quae sicut aes alienum ei redhibenda 
 est, unde sumta est. Sua uero illi, quem fames eIinanierat , 
 ab eo. qui potest etiam exhalata reuocare, reddetur. Quamuis 
 etsi omnibus perisset modis nec ulla eius materies in ullis 
 naturae latebris remansisset, unde uellet, eam repararet Omnipotens. 
 Sed propter sententiam Veritatis, qua dictum est: 
 Capillus capitis uestri non peribit, absurdum est, ut 
 putemus, cum capillus hominis perire non possit, tantas carie 
 fame depastas adque consumtas perire potuisse. 
 
 
 Quibus omnibus pro nostro modulo consideratis adque tractatis 
 haec summa conficitur, ut in resurrectione carnis in 
 aeternum eas mensuras habeat corporum magnitudo, quas 
 habebat pei-ficiendae siue perfectae cuiusque indita corpori 
 ratio iuuentutis, in membrorum quoque omnium modulis congruo 
 decore seruato. Quod decus ut seruetur, si aliquid 
 demtum fuerit indecenti alicui granditati in parte aliqua 
 constitutae, quod per totum spargatur, ut neque id pereat et 
 congruentia partium ubique teneatur: non est absurdum, ut 
 aliquid inde etiam staturae corporis addi posse credamus, 
 cum omnibus partibus, ut decorem custodiant, id distribuitur, 
 quod si enormiter in una esset, utique non deceret. Aut si 
 contenditur in ea quemque statura corporis resurrecturum 
 esse, in qua defunctus est, non pugnaciter resistendum est; 
 tantum absit omnis deformitas, omnis infirmitas, omnis tarditas 
 omnisque corruptio, et si quid aliud illud non decet 
 regnum, in quo resurrectionis et promissionis filii aequales erunt 
 angelis Dei, si non corpore, non aetate, certe felicitate.

CAPUT XXI. 
 
 De nouitate corporis spiritalis, in quam sanctorum caro mutabitur. 
 
 Restituetur ergo quidquid de corporibus uiuis uel post 
 mortem de cadaueribus periit, et simul cum eo, quod in 
 sepulcris remansit, in spiritalis corporis nouitatem ex animalis 
 corporis uetustate mutatum resurget incorruptione adque inmortalitate 
 uestitum. Sed etsi uel casu aliquo graui uel 
 inimicorum inmanitate totum penitus conteratur in puluerem 
 adque in auras uel in aquas dispersum, quantum fieri potest. 
 nusquam esse sinatur omnino: nullo modo subtrahi poterit 
 omnipotentiae Creatoris, sed capillus in eo capitis non peribit. 
 Erit ergo spiritui subdita caro spiritalis, sed tamen caro, non 
 spiritus; sicut carni subditus fuit spiritus ipse carnalis, sed 
 tamen spiritus, non caro. Cuius rei habemus experimentum in 
 nostrae poenae deformitate. Non enim secundum carnem, sed 
 utique secundum spiritum carnales erant, quibus ait apostolus: 
 Non potui uobis loqui quasi spiritalibus, sed 
 quasi carnalibus; et homo spiritalis sic in hac uita dicitur, 
 ut tamen corpore adhuc carnalis sit et uideat aliam 
 legem in membris suis repugnantem legi mentis suae; erit 
 autem etiam corpore spiritalis, cum eadem caro sic resurrexerit, 
 ut fiat quod scriptum est: Seminatur corpus animale, 
 resurget corpus spiritale. Quae sit autem et 
 quam magna spiritalis corporis gratia, quoniam nondum uenit 
 in experimentum, uereor ne temerarium sit omne, quod de 
 illa profertur, eloquium. Verum tamen quia spei nostrae gaudium 
 propter Dei laudem non est tacendum et de intimis 
 ardentis sancti amoris medullis dictum est: Domine, dilexi 
 decorem domus tuae: de donis eius, quae in hac

 

 
 
 
 aenJmnosissima uita bonis malisque largitur, ipso adiuuante coniciamus, 
 ut possumus, quantum sit illud, quod nondum experti 
 utique digne eloqui non ualemus. Omitto enim, quando 
 fecit hominem rectum; omitto uitam illam duorum coniugum 
 in paradisi fecunditate felicem, quoniam tam breuis fuit, ut 
 ad nascentium sensum nec ipsa peruenerit: in hac, quam 
 nouimus, in qua adhuc sumus, cuius tentationes, immo quam 
 totam tentationem, quamdiu in ea sumus, quantumlibet pro- 
 Sciamus , perpeti non desinimus, quae sint indicia circa genus 
 humanum bonitatis Dei, quis poterit explicare?

CAPUT XXII. 
 
 De miseriis ac malis, quibus humanum genus merito primae praeuaricationis obnoxium est et a quibus nemo nisi per Christi gratiam liberatur. 
 
 Nam quod ad primam originem pertinet, omnem mortalium 
 progeniem fuisse damnatam, haec ipsa uita, si uita dicenda 
 est, tot et tantis malis plena testatur. Quid enim aliud indicat 
 horrenda quaedam profunditas ignorantiae, ex qua omnis 
 error exsistit, qui omnes filios Adam tenebroso quodam sinu 
 suscipit, ut homo ab illo liberari sine labore dolore timore 
 non possit? Quid amor ipse tot rerum uanarum adque noxiarum 
 et ex hoc mordaces curae, perturbationes, maerores, formidines, 
 insana gaudia, discordiae, lites, bella, insidiae, iracundiae, 
 inimicitiae, fallacia, adulatio, fraus, furtum, rapina, 
 perfidia, superbia, ambitio, inuidentia, homicidia, parricidia, 
 crudelitas, saeuitia, nequitia, luxuria, petulantia, inpudentia, 
 inpudicitia. fornicationes, adulteria, incesta et contra naturam 
 utriusque sexus tot stupra adque inmunditiae, quas turpe est

 
 
 
 etiam dicere, sacrilegia, haereses, blasphemiae, periuria, obpressiones 
 innocentium, calumniae, circumuentiones, praeuaricationes, 
 falsa testimonia, iniqua iudicia, uiolentiae, latrocinia 
 et quidquid talium malorum in mentem non uenit et tamen 
 de uita ista hominum non recedit? Verum haec hominum 
 sunt malorum, ab illa tamen erroris et peruersi amoris radice 
 uenientia, cum qua omnis filius Adam nascitur. Nam quis 
 ignorat cum quanta ignorantia ueritatis, quae iam in infantibus 
 manifesta est, et cum quanta abundantia uanae cupiditatis, 
 quae in pueris incipit apparere, homo ueniat in hanc 
 uitam, ita ut, si dimittatur uiuere ut uelit et facere quidquid 
 uelit, in haec facinora et flagitia, quae commemoraui et 
 quae commemorare non potui, uel cuncta uel multa perueniat? 
 
 Sed diuina gubernatione non omni modo deserente damnatos 
 et Deo non continente in ira sua miserationes suas in 
 ipsis sensibus generis humani prohibitio et eruditio contra 
 istas, cum quibus nascimur, tenebras uigilant et contra hos 
 inpetus obponuntur, plenae tamen etiam ipsae laborum et 
 dolorum. Quid enim sibi uolunt multimodae formidines, quae 
 cohibendis paruulorum uanitatibus adhibentur? Quid paedagogi, 
 quid magistri, quid ferulae, quid lora, quid uirgae, quid 
 disciplina illa, qua scriptum sancta dicit dilecti filii latera 
 esse tundenda, ne crescat indomitus domarique iam durus 
 aut uix possit aut fortasse nec possit? Quid agitur his poenis 
 omnibus, nisi ut debelletur inperitia et praua cupiditas 
 infrenetur, cum quibus malis in hoc saeculum uenimus? 
 Quid est enim, quod cum labore meminimus, sine labore 
 obliuiscimur; cum labore discimus, sine labore nescimus:

 

 
 
 
 cum labore strenui, sine labore inertes sumus ? Nonne hinc 
 apparet, in quid uelut pondere suo quam procliuis et prona 
 sit uitiosa natura et quanta ope, ut hinc liberetur, indigeat? 
 Desidia segnitia, pigritia neglegentia uitia sunt utique quibus 
 labor fugitur, cum labor ipse, etiam qui est utilis, 
 poena sit. 
 
 Sed praeter pueriles poenas. sine quibus disci non potest 
 quod maiores uolunt, qui uix aliquid utiliter uolunt, quot et 
 quantis poenis genus agitetur humanum, quae non ad malitiam 
 nequitiamque iniquorum, sed ad condicionem pertinent 
 miseriamque communem, quis ullo sermone digerit? quis 
 ulla cogitatione conprehendit? Quantus est metus, quanta 
 calamitas ab orbitatibus adque luctu, a damnis et damnationibus, 
 a deceptionibus et mendaciis hominum, a suspicionibus 
 falsis, ab omnibus uiolentis facinoribus et sceleribus alienis! 
 quando quidem ab eis et depraedatio et captiuitas, et uincula 
 et carceres, et exsilia et cruciatus, et amputatio membrorum 
 et priuatio sensuum, et obpressio corporis ad obscenam libidinem 
 obprimentis explendam et alia multa horrenda saepe 
 contingunt. Quid? ab innumeris casibus quae forinsecus corpori 
 formidantur, aestibus et frigoribus, tempestatibus imbribus 
 adluuionibus, coruscatione tonitru. grandine fulmine, 
 motibus hiatibusque terrarum. obpressionibus ruinarum, ab 
 offensionibus et pauore uel etiam malitia iumentorum, a tot 
 uenenis fruticum aquarum, aurarum bestiarum, a ferarum uel 
 tantummodo molestis uel etiam mortiferis morsibus, arabia 
 quae contingit ex rabido cane, ut etiam blanda et amica

 
 
 
 suo domino bestia nonnumquam uehementius et amarius 
 quam leones draconesque metuatur faciatque hominem, quem 
 forte adtaminauerit, contagione pestifera ita rabiosum, ut a 
 parentibus coniuge filiis peius omni bestia formidetur! Quae 
 mala patiuntur nauigantes! quae terrena itinera gradientes! 
 Quis ambulat ubicumque non inopinatis subiacens casibus? 
 De foro quidam rediens domum sanis pedibus suis cecidit. 
 pedem fregit et ex illo uulnere finiuit hanc uitam. Quid 
 uidetur sedente securius? De sella, in qua sedebat, cecidit 
 Heli sacerdos et mortuus est. Agricolae, immo uero omnes 
 homines, quot et quantos a caelo et terra uel a perniciosis 
 animalibus casus metuunt agrorum fructibus! Solent tamen 
 de frumentis tandem collectis et reconditis esse securi. Sed 
 \' quibusdam, quod nouimus, prouentum optimum frumentorum 
 fluuius inprouisus fugientibus hominibus de horreis eiecit 
 adque abstulit. Contra milleformes daemonum incursus quis 
 innocentia sua fidit? quando quidem, ne quis fideret, etiam 
 paruulos baptizatos, quibus certe nihil est innocentius, aliquando 
 sic uexant, ut in eis maxime Deo ista sinente monstretur 
 huius uitae flenda calamitas et alterius desideranda 
 felicitas. Iam uero de ipso corpore tot exsistunt morborum 
 mala, ut nec libris medicorum cuncta conprehensa sint; in 
 quorum pluribus ac paene omnibus etiam ipsa adiumenta et 
 medicamenta tormenta sunt, ut homines a poenarum exitio 
 poenali eruantur auxilio. Nonne ad hoc perduxit sitientes 
 homines ardor inmanis, ut urinam quoque humanam uel etiam 
 suam biberent? nonne ad hoc fames, ut a carnibus hominum 
 se abstinere non possent nec inuentos homines mortuos, sed 
 propter hoc a se occisos, nec quoslibet alienos, uerum etiam

 
 
 
 filios matres incredibili crudelitate, quam rabida esuries faciebat, 
 absumerent? Ipse postremo somnus, qui proprie quietis 
 nomen accepit, quis uerbis explicet. saepe somniorum uisis 
 quam sit inquietus et quam magnis, licet falsarum rerum, 
 terroribus, quas ita exhibet et quodam modo exprimit, ut a 
 ueris eas discernere nequeamus, animam miseram sensusque 
 perturbet? Qua falsitate uisorum etiam uigilantes in quibusdam 
 morbis et uenenis miserabilius agitantur; quamuis multimoda 
 uarietate fallaciae homines etiam sanos maligni daemones 
 nonnumquam decipiant talibus uisis, ut, etiamsi eos 
 per haec ad sua traducere non potuerint, sensus tamen eorum 
 solo adpetitu qualitercumque persuadendae falsitatis inludant. 
 
 Ab huius tam miserae quasi quibusdam inferis uitae non 
 liberat nisi gratia Saluatoris Christi, Dei ac Domini nostri 
 (hoc enim nomen est ipse Iesus; interpretatur quippe Saluator), 
 maxime ne post hanc miserior ac sempiterna suscipiat, 
 non uita, sed mors. Nam in ista quamuis sint per sancta et 
 sanctos curationum magna solacia, tamen ideo non semper 
 etiam ipsa beneficia tribuuntur petentibus, ne propter hoc 
 religio quaeratur, quae propter aliam magis uitam, ubi mala 
 non erunt omnino ulla, quaerenda est; et ad hoc meliores 
 quosque in his malis adiuuat gratia, ut quanto fideliore, tanto 
 fortiore corde tolerentur. Ad quam rem etiam philosophiam 
 prodesse dicunt docti huius saeculi, quam di quibusdam 
 paucis, ait Tullius, ueram dederunt; nec hominibus, inquit, 
 ab his aut datum est donum maius aut potuit ullum dari: 
 usque adeo et ipsi, contra quos agimus, quoquo modo conpulsi 
 sunt in habenda non quacumque, sed uera philosophia

 

 
 
 
 diuinam gratiam confiteri. Porro si paucis diuinitus datum 
 est uerae philosophiae contra miserias huius uitae unicum 
 auxilium, satis et hinc apparet humanum genus ad luendas 
 miseriarum poenas esse damnatum. Sicut autem hoc, ut fatentur, 
 nullum diuinum maius est donum. sic a nullo deo dari 
 credendum est nisi ab illo, quo et ipsi qui multos deos 
 colunt nullum dicunt esse maiorem.

CAPUT XXIII. 
 
 De his, quae praeter illa mala, quae bonis malisque communia sunt, ad iustorum laborem specia - liter pertinent. 
 
 Praeter haec autem mala huius uitae bonis malisque communia 
 habent in ea iusti etiam proprios quosdam labores 
 suos, quibus aduersus uitia militant et in talium proeliorum 
 tentationibus periculisque uersantur. Aliquando enim concitatius, 
 aliquando remissius, non tamen desinit caro concupiscere 
 aduersus spiritum et spiritus aduersus carnem, ut non ea 
 quae uolumus faciamus, omnem malam concupiscentiam consumendo, 
 sed eam nobis, quantum diuinitus adiuti possumus. 
 non ei consentiendo subdamus, uigiliis continuis excubantes. 
 ne opinio ueri similis fallat, ne decipiat sermo uersutus, ne 
 se tenebrae alicuius erroris offundant , ne quod bonum est 
 malum aut quod malum est bonum esse credatur, ne ab his 
 quae agenda sunt metus reuocet, ne in ea quae agenda non 
 sunt cupido praecipitet, ne super iracundiam sol occidat, ne 
 inimicitiae prouocent ad retributionem mali pro malo, ne absorbeat 
 inhonesta uel inmoderata tristitia, ne inpertiendorum 
 beneficiorum ingerat mens ingrata torporem, ne maledicis

 

 
 
 
 rumoribus bona conscientia fatigetur, ne temeraria de alio 
 suspicio nos nostra decipiat, ne aliena de nobis falsa nos 
 frangat, ne regnet peccatum in nostro mortali corpore ad 
 oboediendum desideriis eius, ne membra nostra exhibeantur 
 iniquitatis arma peccato, ne oculus sequatur concupiscentiam, 
 ne uindicandi cupiditas uincat, ne in eo quod male delectat 
 uel uisio uel cogitatio remoretur, ne inprobum aut indecens 
 uerbum libenter audiatur, ne fiat quod non licet etiamsi libet, 
 ne in hoc bello laborum periculorumque plenissimo uel de 
 uiribus nostris speretur facienda uictoria uel uiribus nostris 
 facta tribuatur, sed eius gratiae, de quo ait apostolus: Gratias 
 autem Deo, qui dat nobis uictoriam per Dominum 
 nostrum legum Christum; qui et alio loco: In 
 his, inquit, omnibus superuincimus per eum qui 
 dilexit nos. Sciamus tamen, quantalibet uirtute proeliandi 
 uitiis repugnemus uel etiam uitia superemus et subiugemus, 
 quamdiu sumus in hoc corpore, nobis deesse non posse unde 
 dicamus Deo: Dimitte nobis debita nostra. In illo 
 autem regno, ubi semper cum corporibus inmortalibus erimus, 
 nec proelia nobis erunt ulla nec debita; quae nusquam et 
 numquam essent, si natura nostra, sicut recta creata est, 
 permaneret. Ac per hoc etiam noster iste conflictus, in quo 
 periclitamur et de quo nos uictoria nouissima cupimus liberari, 
 ad uitae huius mala pertinet, quam tot tantorumque 
 testimonio malorum probamus esse damnatam.

CAPUT XXIIII. 
 
 De bonis, quibus etiam hanc uitam damnationi obnoxiam Creator inpleuit. 
 
 Iam nunc considerandum est hanc ipsam miseriam -generis 
 humani, in qua laudatur iustitia punientis, qualibus et quam 
 multis inpleuerit bonis eiusdem bonitas cuncta quae creauit 
 administrantis. Primum benedictionem illam, quam protulerat 
 ante peccatum dicens: Crescite et multiplicamini et 
 inplete terram, nec post peccatum uoluit inhibere mansitque 
 in stirpe damnata donata fecunditas; nec illam uim 
 mirabilem seminum, immo etiam mirabiliorem qua efficiuntur 
 et semina, inditam corporibus humanis et quodam modo 
 intextam peccati uitium potuit auferre, quo nobis inpacta est 
 etiam necessitas mortis; sed utrumque simul currit isto 
 quasi fluuio adque torrente generis humani, malum quod a 
 parente trahitur, et bonum quod a creante tribuitur. In originali 
 malo duo sunt, peccatum adque supplicium; in originali 
 bono alia duo, propagatio et conformatio. Sed quantum 
 ad praesentem pertinet intentionem nostram, de malis, quorum 
 unum de nostra uenit audacia, id est peccatum, alterum 
 de iudicio Dei, id est supplicium, iam satis diximus. Nunc 
 de bonis Dei, quae ipsi quoque uitiatae damnataeque naturae 
 contulit siue usque nunc confert, dicere institui. Neque enim 
 damnando aut totum abstulit quod dederat, alioquin nec esset 
 omnino; aut eam remouit a sua potestate, etiam cum diabolo 
 poenaliter subdidit, cum nec ipsum diabolum a suo alienant 
 imperio; quando quidem, ut ipsius quoque diaboli natura subsistat, 
 ille facit qui summe est et facit esse quidquid aliquo 
 modo est.

 

 
 
 
 
 Duorum igitur illorum, quae diximus bona etiam in naturam 
 peccato uitiatam supplicioque damnatam de bonitatis 
 eius quodam ueluti fonte manare, propagationem in primis 
 mundi operibus benedictione largitus est, a quibus operibus 
 die septimo requieuit; conformatio uero in illo eius est opere, 
 quo usque nunc operatur. Efficacem quippe potentiam suam 
 si rebus subtrahat, nec progredi poterunt et suis dimensis 
 motibus peragere tempora nec prorsus in eo quod creatae 
 sunt aliquatenus permanebunt. Sic ergo creauit hominem 
 Deus, ut ei adderet fertilitatem quandam, qua homines alios 
 propagaret, congenerans eis etiam ipsam propagandi possibilitatem, 
 non necessitatem: quibus tamen uoluit hominibus 
 abstulit eam Deus, et steriles fuerunt; non tamen generi 
 humano abstulit semel datam primis duobus coniugibus benedictione 
 generali. Haec ergo propagatio quamuis peccato ablata 
 non fuerit, non tamen etiam ipsa talis est, qualis fuisset, si 
 nemo peccasset. Ex quo enim homo in honore positus, postea 
 quam deliquit, conparatus est pecoribus, similiter generat; 
 non in eo tamen penitus exstincta est quaedam uelut scintilla 
 rationis, in qua factus est ad imaginem Dei. Huic autem 
 propagationi si conformatio non adhiberetur, nec ipsa in sui 
 generis formas modosque procederet. Si enim non concubuissent 
 homines et nihilo minus Deus uellet inplere terras 
 hominibus: quo modo creauit unum sine commixtione maris 
 et feminae, sic posset omnes; concumbentes uero nisi illo 
 creante generantes esse non possunt. Sicut ergo ait apostolus 
 de institutione spiritali, qua homo ad pietatem iustitiamque

 

 

 
 
 
 formatur: Neque qui plantat, est aliquid, neque qui 
 rigat, sed qui incrementum dat Deus: ita etiam hic 
 dici potest: (Nec qui concumbit nec qui seminat, est aliquid, 
 sed qui format Deus; nec mater, quae conceptum portat et 
 partum nutrit, est aliquid, sed qui incrementum dat Deus.\' 
 Ipsa namque operatione, qua usque nunc operatur, facit ut 
 numeros suos explicent semina et a quibusdam latentibus 
 adque inuisibilibus inuolucris in formas uisibiles huius quod 
 adspicimus decoris euoluant; ipse incorpoream corporeamque 
 naturam, illam praepositam, istam subiectam. miris modis 
 copulans et conectens animantem facit. Quod opus eius tam 
 magnum et mirabile est, ut non solum in homine, quod est 
 animal rationale et ex hoc cunctis terrenis animantibus excellentius 
 adque praestantius, sed in qualibet minutissima muscula 
 bene consideranti stuporem mentis ingerat laudemque 
 pariat Creatoris. 
 
 Ipse itaque animae humanae mentem dedit, ubi ratio et 
 intellegentia in infante sopita est quodam modo; quasi nulla 
 sit, excitanda scilicet adque exserenda aetatis accessu, qua sit 
 scientiae capax adque doctrinae et habilis perceptioni ueritatis 
 et amoris boni; qua capacitate hauriat sapientiam uirtutibusque 
 sit praedita, quibus prudenter, fortiter, temperanter et 
 iuste aduersus errores et cetera ingenerata uitia dimicet eaque 
 nullius rei desiderio nisi boni illius summi adque inmutabilis 
 uincat. Quod etsi non faciat, ipsa talium bonorum capacitas 
 in natura rationali diuinitus instituta quantum sit boni, quam 
 mirabile opus Omnipotentis, quis conpetenter effatur aut cogitat? 
 Praeter enim artes bene uiuendi et ad inmortalem

 

 
 
 
 perueniendi felicitatem, quae uirtutes uocantur et sola Dei gratia, 
 quae in Christo est, filiis promissionis regnique donantur, 
 nonne humano ingenio tot tantaeque artes sunt inuentae et 
 exercitae, partim necessariae partim uoluptariae, ut tam excellens 
 uis mentis adque rationis in his etiam rebus, quas 
 superfluas, immo et periculosas perniciosasque adpetit. quantum 
 bonum habeat in natura, unde ista potuit uel inuenire 
 uel discere uel exercere. testetur? Vestimentorum et aedificiorum 
 ad opera quam mirabilia, quam stupenda industria 
 humana peruenerit; quo in agricultura, quo in nauigatione 
 profecerit; quae in fabricatione quorumque uasorum uel etiam 
 statuarum et picturarum uarietate excogitauerit et inpleuerit; 
 quae in theatris mirabilia spectantibus, audientibus incredibilia 
 facienda et exhibenda molita sit; in capiendis occidendis domandis 
 inrationalibus animantibus quae et quanta reppererit; 
 aduersus ipsos homines tot genera uenenorum, tot armorum. 
 tot machinamentorum, et pro salute mortali tuenda adque 
 reparanda quot medicamenta adque adiumenta conprehenderit: 
 pro uoluptate faucium quot condimenta et gulae inritamenta 
 reppererit; ad indicandas et suadendas cogitationes quam 
 multitudinem uarietatemque signorum, ubi praecipuum locum 
 uerba et litterae tenent; ad delectandos animos quos elocutionis 
 ornatus, quam diuersorum carminum copiam; ad mulcendas 
 aures quot organa musica, quos cantilenae modos excogitauerit; 
 quantam peritiam dimensionum adque numerorum, 
 meatusque et ordines siderum quanta sagacitate conprehenderit; 
 quam multa rerum mundanarum cognitione se inpleuerit, 
 quis possit eloqui, maxime si uelimus non aceruatim 
 cuncta congerere, sed in singulis inmorari? In ipsis postremo

 
 
 
 erroribus et falsitatibus defendendis quam magna claruerint 
 ingenia philosophorum adque haereticorum, quis aestimare 
 sufficiat? Loquimur enim nunc de natura mentis humanae, 
 qua ista uita mortalis ornatur, non de fide adque itinere ueritatis, 
 qua illa inmortalis adquiritur. Huius tantae naturae 
 conditor cum sit utique Deus uerus et summus, ipso cuncta 
 quae fecit administrante et summam potestatem summamque 
 habente iustitiam numquam profecto in has miserias decidisset 
 adque ex his praeter eos solos qui liberabuntur in aeternas 
 esset itura, nisi nimis grande peccatum in homine primo, 
 de quo ceteri exorti sunt, praecessisset. 
 
 Iam uero in ipso corpore, quamuis nobis sit cum beluis 
 mortalitate commune multisque earum reperiatur infirmius, 
 quanta Dei bonitas, quanta prouidentia tanti Creatoris apparet! 
 Nonne ita sunt in eo loca sensuum et cetera membra disposita 
 speciesque ipsa ac figura et statura totius corporis ita 
 modificata, ut ad ministerium animae rationalis se indicet 
 factum? Non enim ut animalia rationis expertia prona esse 
 uidemus in terram, ita creatus est homo; sed erecta in caelum 
 corporis forma admonet eum quae sursum sunt sapere. 
 Porro mira mobilitas, quae linguae ac manibus adtributa est, 
 ad loquendum et scribendum apta adque conueniens et ad 
 opera artium plurimarum officiorumque conplenda, nonne satis 
 ostendit, quali animae ut seruiret tale sit corpus adiunctum? 
 quamquam et detractis necessitatibus operandi ita omnium. 
 partium congruentia numerosa sit et pulchra sibi parilitate 
 respondeat, ut nescias utrum in eo condendo maior sit utilitatis 
 habita ratio quam decoris. Certe enim nihil creatum 
 uidemus in corpore utilitatis causa, quod non habeat etiam 
 decoris locum. Plus autem nobis id appareret, si numeros 
 mensurarum, quibus inter se cuncta conexa sunt et coaptata, 
 nossemus; quos forsitan data opera in his, quae foris eminent,

 
 
 
 humaua posset uestigare sollertia; quae uero tecta sunt adque 
 a nostris remota conspectibus, sicuti est tanta perplexitas 
 uenarum adque neruorum et uiscerum, secreta uitalium, inuenire 
 nullus potest. Quia etsi medicorum diligentia nonnulla 
 crudelis, quos anatomicos appellant, laniauit corpora mortuorum 
 siue etiam inter manus secantis perscrutantisque morientium 
 adque in carnibus humanis satis inhumane abdita cuncta 
 rimata est, ut quid et quo modo quibus locis curandum esset 
 addisceret: numeros tamen de quibus loquor, quibus coaptatio, 
 quae i ovfa|i.ovfa Graece dicitur, tamquam cuiusdam organi, 
 extrinsecus adque intrinsecus totius corporis constat, quid 
 dicam, nemo ualuit inuenire, quos nemo ausus est quaerere? 
 qui si noti esse potuissent, in interioribus quoque uisceribus, 
 quae nullum ostentant decus, ita delectaret pulchritudo rationis, 
 ut omni formae apparenti, quae oculis placet, ipsius 
 mentis, quae oculis utitur, praefen-etur arbitrio. Sunt uero 
 quaedam ita posita in corpore, ut tantummodo decorem habeant, 
 non et usum; sicut habet pectus uirile mamillas, sicut 
 facies barbam, quam non esse munimento, sed uirili ornamento 
 indicant purae facies feminarum, quas utique infirmiores 
 muniri tutius conueniret. Si ergo nullum membrum 
 est, in his quidem conspicuis (unde ambigit nemo), quod ita 
 sit alicui operi adcommodatum, ut non etiam sit decorum; 
 sunt autem nonnulla, quorum solum decus et nullus est usus: 
 puto facile intellegi in condicione corporis dignitatem necessitati 
 fuisse praelatam. Transitura est quippe necessitas tempusque 
 uenturum, quando sola inuicem pulchritudine sine ulla libidine 
 perfruamur: quod maxime ad laudem referendum est Conditoris, 
 cui dicitur ir . psalmo: Confessionemetdecorem induisti.

 

 
 
 
 
 Iam cetera pulchritudo et utilitas creaturae, quae homini, 
 licet in istos labores miseriasque proiecto adque damnato, 
 spectanda adque sumenda diuina largitate concessa est, quo 
 sermone terminari potest? in caeli et terrae et maris multimoda 
 et uaria pulchritudine, in ipsius lucis tanta copia tamque 
 mirabili specie, in sole ac luna et sideribus, in opacitatibus 
 nemorum, in coloribus et odoribus florum, in diuersitate 
 ac multitudine uolucrum garrularum adque pictarum. in multiformi 
 specie tot tantarumque animantium, quarum illae plus 
 habent admirationis, quae molis minimum (plus enim formicularum 
 et apicularum opera stupemus quam inmensa corpora 
 balaenarum), in ipsius quoque maris tam grandi spectaculo, 
 cum sese diuersis coloribus uelut uestibus induit et 
 aliquando uiride adque hoc multis modis, aliquando purpureum, 
 aliquando caeruleum est. Quam porro delectabiliter 
 spectatur etiam quandocumque turbatur, et fit inde maior 
 suauitas, quia sic demulcet intuentem, ut non iactet et quatiat 
 nauigantem! Quid ciborum usquequaque copia contra 
 famem? quid saporum diuersitas contra fastidium, naturae 
 diffusa diuitiis, non coquorum arte ac labore quaesita? quid 
 in tam multis rebus tuendae aut recuperandae salutis auxilia! 
 Quam grata uicissitudo diei alternantis et noctis! Aurarum 
 quam blanda temperies! In fruticibus et pecoribus indumentorum 
 conficiendorum quanta materies! Omnia commemorare 
 quis possit? Haec autem sola, quae a me uelut in quendam

 
 
 
 sunt aggerem coartata, si uellem uelut conligata inuolucra 
 soluere adque discutere, quanta mihi mora esset in singulis. 
 quibus plurima continentur! Et haec omnia miserorum sunt 
 damnatorumque solacia, non praemia beatorum. Quae igitur 
 illa sunt, si tot et talia ac tanta sunt ista? Quid dabit eis 
 quos praedestinauit ad uitam, qui haec dedit etiam eis quos 
 praedestinauit ad mortem? Quae bona in illa beata uita faciet 
 eos sumere, pro quibus in hac misera unigenitum suum filium 
 uoluit usque ad mortem mala tanta perferre? Unde apostolus 
 de ipsis in illud regnum praedestinatis loquens: Qui proprio, 
 inquit, filio non pepercit, sed pro\'nobis omnibus 
 tradidit eum, quo modo non et cum illo omnia 
 nobis donabit? Cum haec promissio conplebitur, quid erimus! 
 quales erimus! Quae bona in illo regno accepturi 
 sumus, quando quidem Christo moriente pro nobis tale iam 
 pignus accepimus! Qualis erit spiritus hominis nullum omnino 
 habens uitium, nec sub quo iaceat, nec cui cedat, nec 
 contra quod saltem laudabiliter dimicet, pacatissima uirtute 
 perfectus! Rerum ibi omnium quanta, quam speciosa, quam 
 certa scientia, sine errore aliquo uel labore, ubi Dei sapientia 
 de ipso suo fonte potabitur, cum summa felicitate, sine ulla 
 difficultate!. Quale erit corpus, quod omni modo spiritui subditum 
 et eo sufficienter uiuificatum nullis alimoniis indigebit! 
 Non enim animale, sed spiritale erit, habens quidem carnis. 
 sed sine ulla carnali corruptione substantiam.

CAPUT XXV. 
 De peruicacia quorundam, qui resurrectionem 
 carnis, quam sicut praedictum est, totus mundus 
 credit, inpugnant. 
 
 Verum de animi bonis, quibus post hanc uitam beatissimus 
 perfruetur, non a nobis dissentiunt philosophi nobiles: de carnis 
 resurrectione contendunt, hanc quantum possunt negant. 
 Sed credentes multi negantes paucissimos reliquerunt et ad 
 Christum, qui hoc quod istis uidetur absurdum in sua resurrectione 
 monstrauit, fideli corde conuersi sunt, docti et indocti, 
 sapientes mundi et insipientes. Hoc enim credidit mundus. 
 quod praedixit Deus, qui etiam hoc praedixit, quod hanc 
 rem mundus fuerat crediturus; neque enim Petri maleficiis 
 eam cum laude credentium tanto ante praenuntiare conpulsus 
 est. Ille est enim Deus, quem (sicut iam dixi aliquotiens, nec 
 commonere me piget) confitente Porphyrio adque id oraculis 
 deorum suorum probare cupiente ipsa numina perhorrescunt; 
 quem sic laudauit, ut eum et Deum patrem et regem 
 uocaret. Absit enim, ut sic intellegenda sint quae praedixit. 
 quo modo uolunt hi, qui hoc cum mundo non crediderunt. 
 quod mundum crediturum esse praedixit. Quur enim non 
 potius ita, sicut crediturus tanto ante praedictus est mundus, 
 non sicut paucissimi garriunt, qui hoc cum mundo, quod 
 crediturus praedictus est, credere noluerunt? Si enim propterea 
 dicunt alio modo esse credenda, ne, si dixerint uana 
 esse conscripta, iniuriam faciant illi Deo, cui tam magnum 
 perhibent testimonium: tantam prorsus ei uel etiam grauiorem 
 faciunt iniuriam, si aliter dicunt esse intellegenda, non 
 sicut mundus ea credidit, quem crediturum ipse laudauit, ipse

 

 
 
 
 promisit, ipse conpleuit. Utrum enim non potest facere ut 
 resurgat caro et uiuat in aeternum, an propterea credendum 
 non est id eum esse facturum, quia malum est adque indignum 
 Deo? Sed de omnipotentia eius, qua tot et tanta facit 
 incredibilia, iam multa diximus. Si uolunt inuenire quod 
 omnipotens non potest, habent prorsus; ego dicam, mentiri 
 non potest. Credamus ergo quod potest non credendo quod 
 non potest. Non itaque credentes quod mentiri possit credant 
 esse facturum quod se facturum esse promisit, et sic credant 
 sicut id credidit mundus, quem crediturum esse praedixit, 
 quem crediturum esse laudauit, quem crediturum esse promisit, 
 quem credidisse iam ostendit. Hoc autem malum esse 
 unde demonstrant ? Non erit illic ulla corruptio, quod est corporis 
 malum. De ordine elementorum iam disputauimus; de 
 aliis hominum coniecturis satis diximus; quanta sit futura in 
 corpore incorruptibili facilitas motus, de praesentis bonae 
 ualetudinis temperamento, quae utique nullo modo illi conparanda 
 est inmortalitati, in libro tertio decimo satis, ut opinor, 
 ostendimus. Legant superiora huius operis, qui uel non 
 legerunt uel uolunt recolere quod legerunt.

CAPUT XXVI. 
 Quo modo Porphyrii definitio, qua beatis animis 
 putat corpus omne fugiendum, ipsius Platonis 
 sententia destruatur, qui dicit summum Deum dis 
 promisisse, ut numquam corporibus exuerentur. 
 
 
 Sed Porphyrius ait, inquiunt, ut beata sit anima, corpus 
 esse omne fugiendum. Nihil ergo prodest, quia incorruptibile

 
 
 
 diximus futurum corpus, si anima beata non erit, nisi omne 
 corpus effugerit. Sed iam et hinc in libro memorato quantum 
 oportuit disputaui; uerum hic unum inde tantum commemorabo. 
 Emendet libros suos istorum omnium magister Plato 
 et dicat eorum deos, ut beati sint, sua corpora fugituros, id 
 est esse morituros, quos in caelestibus corporibus dixit inclusos; 
 quibus tamen Deus, a quo facti sunt, quo possent esse 
 securi, inmortalitatem. id est in eisdem corporibus aeternam 
 permansionem, non eorum natura id habente, sed suo consilio 
 praeualente, promisit. Ubi etiam illud euertit quod dicunt. 
 quoniam est inpossibilis, ideo resurrectionem carnis non esse 
 credendam. Apertissime quippe iuxta eundem philosophum. 
 ubi dis a se factis promisit Deus non factus inmortalitatem, 
 quod inpossibile est se dixit esse facturum. Sic enim eum 
 locutum narrat Plato: \'Quoniam estis orti, inquit, inmortales 
 esse et indissolubiles non potestis; non tamen dissoluemini 
 neque uos ulla mortis fata periment nec erunt ualentiora 
 quam consilium meum, quod maius est uinculum ad perpetuitatem 
 uestram quam illa (quibus estis conligati.\' Si non 
 solum absurdi, sed surdi non sunt qui haec audiunt non 
 utique dubitant dis factis ab illo Deo qui eos fecit secundum 
 Platonem quod est inpossibile fuisse promissum. Qui enim 
 dicit: \'Vos quidem inmortales esse non potestis, sed mea 
 uoluntate inmortales eritis,\' quid aliud dicit quam \'id quod 
 fieri non potest me faciente tamen eritis\'? Ille igitur carnem 
 incorruptibilem, inmortalem, spiritalem resuscitabit, qui iuxta 
 Platonem id quod inpossibile est se facturum esse promisit. 
 Quid adhuc, quod promisit Deus, quod Deo promittenti credidit 
 mundus, qui etiam ipse promissus est crediturus, esse

 

 
 
 
 inpossibile clamant, quando quidem nos Deum, qui etiam 
 secundum Platonem facit inposnibilia, id facturum esse clamamus? 
 Non ergo, ut beatae pint animae, corpus est omne 
 fugiendum, sed corpus incorruptibile recipiendum. Et in quo 
 conuenientius incorruptibili corpore laetabuntur, quam in quo 
 corruptibili gemuerunt? Sic enim non in eis erit illa dira 
 cupiditas, quam posuit ex Platone Vergilius, ubi ait:
 
 Rursus et incipiant in corpora uelle reuerti; 
 sic, inquam, cupiditatem reuertendi ad corpora non habebunt, 
 cum corpora, in quae reuerti cupiunt, secum habebunt et sic 
 habebunt, ut numquam non habeant, numquam ea prorsus 
 uel ad exiguum quamlibet tempus ulla morte deponant.

CAPUT XXVII. 
 De contrariis definitionibus Platonis adque Porphyrii, 
 in quibus si uterque alteri cederet, a ueritate 
 neuter deuiaret. 
 
 Singula quaedam dixerunt Plato adque Porphyrius, quae 
 si inter se communicare potuissent, facti essent fortasse Christiani. 
 Plato dixit sine corporibus animas in aeternum esse 
 non posse. Ideo enim dixit etiam sapientum animas post 
 quamlibet longum tempus, tamen ad corpora redituras. Porphyrius 
 autem dixit animam purgatissimam, cum redierit ad 
 Patrem, ad haec mala mundi numquam esse redituram. Ac 
 per hoc, quod uerum uidit Plato, si dedisset Porphyrio. etiam 
 iustorum adque sapientum purgatissimas animas ad humana 
 corpora redituras; rursus quod uerum uidit Porphyrius, si

 

 
 
 
 dedisset Plato. numquam redituras ad miserias corruptibilis 
 corporis animas sanctas; ut non singuli haec singula, sed 
 ambo et singuli utrumque dicerent: puto quod uiderent esse 
 iam consequens, ut et redirent animae ad corpora et talia 
 reciperent corpora, in quibus beate adque inmortaliter uiuerent. 
 Quoniam secundum Platonem etiam sanctae animae ad 
 humana corpora redibunt; secundum Porphyrium ad mala 
 mundi huius sanctae animae non redibunt: dicat itaque cum 
 Platone Porphyrius: \'Redibunt ad corpora\'; dicat Plato cum 
 Porphyrio: \'Non redibunt ad mala\': et ad ea corpora redire 
 consentient, in quibus nulla patiantur mala. Haec itaque non 
 erunt nisi illa quae promittit Deus, beatas animas in aeternum 
 cum sua aeterna carne facturus. Hoc enim, quantum 
 existimo, iam facile nobis concederent ambo, ut, qui faterentur 
 ad inmortalia corpora redituras animas esse sanctorum. 
 ad sua illas redire permitterent, in quibus mala huius saeculi 
 pertulerunt, in quibus Deum, ut his malis carerent, pie fideliterque 
 coluerunt..

CAPUT XXVIII. 
 Quid ad ueram resurrectionis fidem uel Platouel 
 Labeo uel etiam Varro conferre sibi potuerint, si 
 opiniones eorum in unam sententiam conuenissent. 
 
 Nonnulli nostri propter quoddam praeclarissimum loquendi 
 genus et propter nonnulla, quae ueraciter sensit, amantes 
 Platonem dicunt eum aliquid simile nobis etiam de mortuorum 
 resurrectione sensisse. Quod quidem sic tangit in libris de 
 re publica Tullius, ut eum lusisse potius, quam quod id

 

 
 
 
 uerum esset, adfirmet dicere uoluisse. Inducit enim hominem 
 reuixisse et narrasse quaedam, quae Platonicis disputationibus 
 congruebant. Labeo etiam duos dicit uno die fuisse defunctos 
 et occurrisse inuicem in quodam compito, deinde ad corpora 
 sua iussos fuisse remeare et constituisse inter se amicos se 
 esse uicturos, adque ita esse factum, donec postea morerentur. 
 Sed isti auctores talem resurrectionem corporis factam 
 fuisse narrarunt, quales fuerunt eorum, quos resurrexisse 
 nouimus et huic quidem redditos uitae, sed non eo modo ut 
 non morerentur ulterius. Mirabilius autem quiddam Marcus 
 Vano ponit in libris, quos conscripsit de gente populi Romani, 
 cuius putaui uerba ipsa ponenda. \'Genethliaci quidam 
 scripserunt, inquit, esse in renascendis hominibus quam appellant 
 rcaXrnevsatav Graeci; hac scripserunt confici in annis 
 numero quadringentis quadraginta, ut idem corpus et eadem 
 anima, quae fuerint coniuncta in homine aliquando, eadem 
 rursus redeant in coniunctionem.\' Iste Varro quidem siue illi 
 genethliaci nescio qui (non enim nomina eorum prodidit, quorum 
 commemorauit sententiam) aliquid dixerunt, quod licet 
 falsum sit (cum enim semel ad eadem corpora quae gesserunt 
 animae redierint, numquam ea sunt postea relicturae), 
 tamen multa illius inpossibilitatis, qua contra nos isti garriunt. 
 argumenta conuellit et destruit. Qui enim hoc sentiunt 
 siue senserunt, non eis uisum est fieri non posse, ut dilapsa 
 cadauera in auras in puluerem, in cinerem in umores, in 
 corpora uescentium bestiarum uel ipsorum quoque hominum 
 ad id rursus redeant, quod fuerunt. Quapropter Plato et Porphyrius, 
 uel potius quicumque illos diligunt et adhuc uiuunt,

 

 
 
 
 si nobis consentiunt etiam sanctas animas ad corpora redituras, 
 sicut ait Plato, nec tamen ad mala ulla redituras, 
 sicut ait Porphyrius, ut ex his fiat consequens, quod fides 
 praedicat Christiana, talia corpora recepturas, in quibus sine 
 ullo malo in aeternum feliciter uiuant, adsumant etiam hoc 
 de Varrone, ut ad eadem corpora redeant, in quibus antea 
 fuerunt, et aput eos tota quaestio de carnis in aeternum 
 resurrectione soluetur.

CAPUT XXVIIII. 
 De qualitate uisionis, qua in futuro saeculo 
 sancti Deum uidebunt. 
 
 . Nunc iam quid acturi sint in corporibus inmortalibus adque 
 spiritalibus sancti, non adhuc eorum carne carnaliter, sed 
 spiritaliter iam uiuente, quantum Dominus dignatur adiuuare 
 uideamus. Et illa quidem actio uel potius quies adque otium 
 quale futurum sit, si uerum uelim dicere, nescio. Non enim 
 hoc umquam per sensus corporis uidi. Si autem mente, id 
 est intellegentia, uidisse me dicam, quantum est aut quid 
 est nostra intellegentia ad illam excellentiam ? Ibi est enim 
 pax Dei, quae, sicut ait apostolus, superat omnem 
 intellectum; quem nisi nostrum, aut fortasse etiam sanctorum 
 angelorum? non enim et Dei. Si ergo sancti in Dei 
 pace uicturi sunt, profecto in ea pace uicturi sunt, quae 
 superat omnem intellectum. Quoniam nostrum quidem superat. 
 non est dubium; si autem superat et angelorum, ut nec ipsos 
 excepisse uideatur, qui ait omnem intellectum: secundum

 

 
 
 
 hoc dictum esse debemus accipere, quia pacem Dei, qua Deus 
 . ipse pacatus est, sicut Deus nouit, non eam nos sic possumus 
 nosse nec ulli angeli. Superat itaque omnem intellectum, 
 non dubium quod praeter suum. Sed quia et nos 
 pro modo nostro pacis eius participes facti summam in nobis 
 adque inter nos et cum ipso pacem, quantum nostrum summum 
 est obtinebimus: isto modo pro suo modo sciunt eam 
 sancti angeli; homines autem nunc longe infra, quantumlibet 
 prouectu mentis excellant. Considerandum est enim quantus 
 uir dicebat: Ex parte scimus et ex parte prophetamus, 
 donec ueniat quod perfectum est; et: Videmus 
 nunc per speculum in aenigmate, tunc autem 
 facie ad faciem. Sic iam uident sancti angeli, qui etiam 
 nostri angeli dicti sunt, quia eniti de potestate tenebrarum 
 et accepto spiritus pignore translati ad regnum Christi ad 
 eos angelos iam coepimus pertinere, cum quibus nobis erit 
 sancta adque dulcissima, de qua iam tot libros scripsimus, 
 Dei ciuitas ipsa communis. Sic sunt ergo angeli nostri, qui 
 sunt angeli Dei, quem ad modum Christus Dei Christus est 
 noster. Dei sunt, quia Deum non reliquerunt; nostri sunt 
 quia suos ciues nos habere coeperunt. Dixit autem Dominus 
 Iesus: Videte ne contemnatis unum de pusillis 
 istis. Dico enim nobis, quia angeli eorum in caelis 
 semper uident faciem patris mei, quia in cae - 
 Iis est. Sicut ergo illi uident, ita et nos uisuri sumus; sed 
 nondum ita uidemus. Propter quod ait apostolus, quod paulo 
 ante dixi: Videmus nunc per speculum in aenigmate,

 

 

 

 
 
 
 tunc autem facie ad faciem. Praemium itaque fidei 
 nobis uisio ista seruatur, de qua et Iohannes apostolus loquens: 
 Cum apparuerit, inquit, similes ei erimus, quoniam 
 uidebimus eum sicuti est. Facies autem Dei manifestatio 
 eius intellegenda est, non aliquod tale membrum, quale 
 nos habemus in corpore adque isto nomine nuncupamus. 
 
 Quapropter cum ex me quaeritur, quid acturi sint sancti 
 in illo corpore spiritali, non dico quod iam uideo, sed dico 
 quod credo, secundum illud quod in psalmo lego: Credidi, 
 propter quod locutus sum. Dico itaque: Visuri sunt 
 Deum in ipso corpore; sed utrum per ipsum, sicut per corpus 
 nunc uidemus solem, lunam, stellas, mare ac terram et quae 
 sunt in ea, non parua quaestio est. Durum est enim dicere, 
 quod sancti talia corpora tunc habebunt, ut non possint oculos 
 claudere adque aperire cum uolent; durius autem, quod 
 ibi Deum, quisquis oculos clauserit, non uidebit. Si enim 
 propheta Helisaeus puerum suum Giezi absens corpore uidit 
 accipientem munera, quae dedit ei Naeman Syrus, quem propheta 
 memoratus a leprae deformitate mundauerat, quod seruus 
 nequam domino suo non uidente latenter se fecisse putauerat: 
 quanto magis in illo corpore spiritali uidebunt sancti omnia, 
 non solum si oculos claudant, uerum etiam unde sunt corpore 
 absentes! Tunc enim erit perfectum illud, de quo loquens 
 apostolus: Ex parte, inquit, scimus et ex parte prophetamus; 
 cum autem uenerit quod perfectum 
 est, quod ex parte est euacuabitur. Deinde ut quo 
 modo posset aliqua similitudine ostenderet, quantum ab illa

 

 
 
 
 quae futura est distet haec uita, non qualiumcumque hominum, 
 uerum etiam qui praecipua hic sanctitate sunt praediti: Cum 
 essem, inquit, paruulus, quasi paruulus sapiebam, 
 quasi paruulus loquebar, quasi paruulus cogitabam; 
 cum autem factus sum uir, euacuaui ea 
 quae paruuli erant. Videmus nunc per speculum 
 in aenigmate, tunc autem facie ad faciem. Nunc 
 scio ex parte, tunc autem cognoscam sicut et 
 cognitus sum. Si ergo in hac uita, ubi hominum mirabilium 
 prophetia ita conparanda est illi uitae, quasi paruuli 
 ad iuuenem, uidit tamen Helisaeus accipientem munera seruum 
 suum, ubi ipse non erat: itane cum uenerit quod perfectum 
 est, nec iam corpus corruptibile adgrauabit animam, 
 sed incorruptibile nihil inpediet, illi sancti ad ea, quae uidenda 
 sunt, oculis corporeis, quibus Helisaeus absens ad seruum 
 suum uidendum non indiguit, indigebunt? Nam secundum 
 interpretes septuaginta ista sunt ad Giezi uerba prophetae: 
 Nonne cor meum iit tecum, quando conuersus est 
 uir de curru suo in obuiam tibi et accepisti pecuniam? 
 et cetera; sicut autem ex Hebraeo interpretatus est 
 presbyter Hieronymus: Nonne cor meum, inquit, in prae 
 senti erat, quando reuersus est homo de curru 
 suo in occursum tui? Corde suo ergo se dixit hoc uidisse 
 propheta, adiuto quidem mirabiliter nullo dubitante diuinitus. 
 
 Sed quanto amplius tunc omnes munere isto abundabunt, cum 
 Deus erit omnia in omnibus! Habebunt tamen etiam illi oculi 
 corporei officium suum et in loco suo erunt, uteturque illis 
 spiritus per spiritale corpus. Neque enim et ille propheta,

 

 

 
 
 
 quia non eis indiguit ut uideret absentem, non eis usus est 
 ad uidenda praesentia; quae tamen spiritu uidere posset, 
 etiamsi illos clauderet, sicut uidit absentia, ubi cum eis ipse 
 non erat. Absit ergo, ut dicamus illos sanctos in illa uita 
 Deum clausis oculis non uisuros, quem spiritu semper uidebunt. 
 
 Sed utrum uidebunt et per oculos corporis cum eos apertos 
 habebunt, inde quaestio est. Si enim tantum poterunt in corpore 
 spiritali eo modo utique etiam ipsi oculi spiritales, 
 quantum possunt isti quales nunc habemus: procul dubio per 
 eos Deus uideri non poterit. Longe itaque alterius erant 
 potentiae, si per eos uidebitur incorporea illa natura, quae 
 non continetur loco, sed ubique tota est. Non enim quia dicimus 
 Deum et in caelo esse et in terra (ipse quippe ait per 
 prophetam: Caelum et terram ego inpleo), aliam partem 
 dicturi sumus eum in caelo habere et in terra aliam; sed 
 totus in caelo est, totus in terra, non alternis temporibus. sed 
 utrumque simul, quod nulla natura corporalis potest. Vis itaque 
 praepollentior oculorum erit illorum, non ut acrius uideant, 
 quam quidam perhibentur uidere serpentes uel aquilae (quantalibet 
 enim acrimonia cernendi eadem quoque animalia nihil 
 aliud possunt uidere quam corpora), sed ut uideant et incorporalia. 
 Et fortasse ista uirtus magna cernendi data fuerit 
 ad horam etiam in isto mortali corpore oculis sancti uiri Iob, 
 quando ait ad Deum: In obauditu auris audiebam te 
 prius, nunc autem oculus meus uidet te; propterea 
 despexi memet ipsum et distabui et existimaui 
 me terram et cinerem; quamuis nihilhic prohibeat oculum

 

 
 
 
 cordis intellegi, de quibus oculis ait apostolus: Inluminatos 
 oculos habere cordis uestri. Ipsis autem uideri 
 Deum, cum uidebitur, Christianus ambigit nemo, qui fideliter 
 accipit, quod ait Deus ille magister: Beati mundi corde, 
 quoniam ipsi Deum uidebunt. Sed utrum etiam corporalibus 
 ibi oculis uideatur, hoc in ista quaestione uersamus. 
 
 Illud enim quod scriptum est: Et uidebit omnis caro 
 salutare Dei, sine ullius nodo difficultatis sic intellegi 
 potest, ac si dictum fuerit: (Et uidebit omnis homo Christum 
 Dei\', qui utique in corpore uisus est et in corpore uidebitur, 
 quando uiuos et mortuos iudicabit. Quod autem ipse sit 
 salutare Dei, multa sunt et alia testimonia scripturarum; sed 
 euidentius uenerandi illius senis Symeonis uerba declarant, 
 qui, cum infantem Christum accepisset in manus suas: Nunc, 
 inquit, dimittis, Domine, seruum tuum secundum 
 uerbum tuum in pace, quoniam uiderunt oculi mei 
 salutare tuum. Illud etiam, quod ait supra memoratus Iob, 
 sicut in exemplaribus, quae ex Hebraeo sunt, inuenitur: Et 
 in carne mea uidebo Deum, resurrectionem quidem carnis 
 sine dubio prophetauit, non tamen dixit: (Ter carnem meam.\' 
 
 
 Quod quidem si dixisset, posset Deus Christus intellegi, qui 
 per carnem in carne uidebitur; nunc uero potest et sic accipi: 
 In carne mea uidebo Deum, ac si dixisset: (In carne 
 mea ero, cum uidebo Deum.\' Et illud, quod ait apostolus: 
 Facie ad faciem, non cogit ut Deum per hanc faciem 
 corporalem, ubi sunt oculi corporales, nos uisuros esse credamus, 
 quem spiritu sine intermissione uidebimus. Nisi enim

 

 
 
 
 esset etiam interioris hominis facies, non diceret idem apostolus: 
 Nos autem reuelata facie gloriam Domini 
 speculantes in eandem imaginem transformamur, 
 de gloria in gloriam, tamquam a Domini spiritu; 
 nec aliter intellegimus et quod in psalmo canitur: Accedite 
 ad eum et inluminamini, et facies uestrae non 
 erubescent. Fide quippe acceditur ad Deum, quam cordis 
 constat esse, non corporis. Sed quia spiritale corpus nescimus 
 quantos habebit accessus (de re quippe inexperta loquimur), 
 ubi aliqua, quae aliter intellegi nequeat, diuinarum scripturarum 
 non occurrit et succurrit auctoritas, necesse est ut contingat 
 in nobis quod legitur in libro Sapientiae: Cogitationes 
 mortalium timidae etincertae prouidentiae 
 nostrae. 
 
 Ratiocinatio quippe illa philosophorum, qua disputant ita 
 mentis adspectu intellegibilia uideri et sensu corporis sensibilia, 
 id est corporalia, ut nec intellegibilia per corpus nec 
 corporalia per se ipsam mens ualeat intueri, si posset nobis 
 esse certissima, profecto certum esset per oculos corporis etiam 
 spiritalis nullo modo posse uideri Deum. Sed istam ratiocinationem 
 et uera ratio et prophetica inridet auctoritas. Quis 
 enim ita sit auersus a uero, ut dicere audeat Deum corporalia 
 ista nescire? Numquid ergo corpus habet, per cuius oculos 
 ea possit addiscere? Deinde quod de propheta Helisaeo paulo 
 ante diximus, nonne satis indicat etiam spiritu, non per corpus, 
 corporalia posse cerni? Quando enim seruus ille munera 
 accepit, utique corporaliter gestum est; quod tamen propheta

 

 
 
 
 non per corpus, sed per spiritum uidit. Sicut ergo constat 
 corpora uideri spiritu, quid si tanta erit potentia spiritalis 
 corporis, ut corpore uideatur et spiritus? Spiritus enim est 
 Deus. Deinde uitam quidem suam, qua nunc uiuit in corpore 
 et haec terrena membra uegetat facitque uiuentia, interiore 
 sensu quisque, non per corporeos oculos nouit; aliorum uero 
 uitas, cum sint inuisibiles, per corpus uidet. Nam unde uiuentia 
 discernimus a non uiuentibus corpora, nisi corpora simul 
 uitasque uideamus, quas nisi per corpus uidere non possumus? 
 Vitae autem sine corporibus corporeis oculis non uidemus. 
 
 
 Quam ob rem fieri potest ualdeque credibile est sic nos 
 esse uisuros mundana corpora tunc caeli noui et terrae nouae, 
 ut Deum ubique praesentem et uniuersa etiam corporalia 
 gubernantem per corpora quae gestabimus et quae conspiciemus, 
 quaqua uersum oculos duxerimus, clarissima perspicuitate 
 uideamus, non sicut nunc inuisibilia Dei per ea, quae facta 
 sunt. intellecta conspiciuntur per speculum in aenigmate et 
 ex parte, ubi plus in nobis ualet fides, qua credimus, quam 
 rerum corporalium species, quam per oculos cernimus corporales. 
 Sed sicut homines, inter quos uiuentes motusque 
 uitales exserentes uiuimus, mox ut adspicimus, non credimus 
 uiuere, sed uidemus, cum eorum uitam sine corporibus uidere 
 nequeamus, quam tamen in eis per corpora remota omni 
 ambiguitate conspicimus: ita quacumque spiritalia illa lumina 
 corporum nostrorum circumferemus, incorporeum Deum omnia 
 regentem etiam per corpora contuebimur. Aut ergo sic per 
 illos oculos uidebitur Deus, ut aliquid habeant in tanta

 

 
 
 
 excellentia menti simile, quo et incOl-porea natura cernatur, quod 
 ullis exemplis siue scripturarum testimoniis diuinarum uel 
 difficile est uel inpossibile ostendere; aut, quod est ad intellegendum 
 facilius, ita Deus nobis erit notus adque conspicuus, 
 ut uideatur spiritu a singulis nobis in singulis nobis, uideatur 
 ab altero in altero, uideatur in se ipso, uideatur in caelo 
 nouo et terra noua adque in omni, quae tunc fuerit, creatura, 
 uideatur et per corpora in omni corpore, quocumque fuerint 
 spiritalis corporis oculi acie perueniente directi. Patebunt 
 etiam cogitationes nostrae inuicem nobis. Tunc enim inplebitur, 
 quod apostolus, cum dixisset: Nolite ante tempus 
 iudicare quidquam, mox addidit: Donec ueniat Dominus, 
 et inluminabit abscondita tenebrarum et manifestabit 
 cogitationes cordis, et tunc laus erit 
 unicuique a Deo.

CAPUT XXX. 
 De aeterna felicitate ciuitatis Dei sabbatoque 
 perpetuo. 
 
 Quanta erit illa felicitas, ubi nullum erit malum, nullum 
 latebit bonum, uacabitur Dei laudibus, qui erit omnia in 
 omnibus! Nam quid aliud agatur, ubi neque ulla desidia cessabitur 
 neque ulla indigentia laborabitur, nescio. Admoneor 
 etiam sancto cantico, ubi lego uel audio: Beati, qui habitant 
 in domo tua, in saecula saeculorum laudabunt 
 te. Omnia membra et uiscera incorruptibilis corporis, 
 quae nunc uidemus per usus necessitatis uarios distributa, 
 quoniam tunc non erit ipsa necessitas, sed plena certa, secura

 

 
 
 
 sempitema felicitas, proficient in laudibus Dei. Omnes quippe 
 illi, de quibus iam sum locutus, qui nunc latent, harmoniae 
 corporalis numeri non latebunt, intrinsecus et extrinsecus per 
 corporis cuncta dispositi, et cum ceteris rebus, quae ibi 
 magnae adque mirabiles uidebuntur, rationales mentes in tanti 
 artificis laudem rationabilis pulchritudinis delectatione succendent. 
 Qui motus illic talium corporum sint futuri, temere 
 definire non audeo, quod excogitare non ualeo; tamen et 
 motus et status, sicut ipsa species, decens erit, ubi quicumque 
 erit, quod non decebit non erit. Certe ubi uolet spiritus, 
 ibi erit protinus corpus; nec uolet aliquid spiritus, quod nec 
 spiritum possit decere nec corpus. Vera ibi gloria erit, ubi 
 laudantis nec errore quisquam nec adulatione laudabitur; uerus 
 honor, qui nulli negabitur digno, nulli deferetur indigno; sed 
 nec ad eum ambiet ullus indignus, ubi nullus permittetur 
 esse nisi dignus; uera pax, ubi nihil aduersi nec a se ipso 
 nec ab aliquo quisque patietur. Praemium uirtutis erit ipse, 
 qui uirtutem dedit eique se ipsum, quo melius et maius 
 nihil possit esse, promisit. Quid est enim aliud quod per 
 prophetam dixit: Ero illorum Deus, et ipsi erunt mihi 
 plebs, nisi: \'Ego ero unde satientur, ego ero quaecumque

 

 
 
 
 ab hominibus honeste desiderantur, et uita et salus et uictus 
 et copia et gloria et honor et pax et omnia bona\'? Sic enim 
 et illud recte intellegitur, quod ait apostolus: Ut sit Deus 
 omnia in omnibus. Ipse finis erit desideriorum nostrorum, 
 qui sine fine uidebitur, sine fastidio amabitur, sine fatigatione 
 laudabitur. Hoc munus, hic adfectus, hic actus profecto erit 
 omnibus, sicut ipsa uita aeterna, communis. 
 
 Ceterum qui futuri sint pro meritis praemiorum etiam 
 gradus honorum adque gloriarum, quis est idoneus cogitare, 
 quanto magis dicere? Quod tamen futuri sint, non est ambigendum. 
 Adque id etiam beata illa ciuitas magnum in se 
 bonum uidebit, quod nulli superiori ullus inferior inuidebit, 
 sicut nunc non inuident archangelis angeli ceteri; tamque 
 nolet esse unusquisque quod non accepit, quamuis sit pacatissimo 
 concordiae uinculo ei qui accepit obstrictus, quam 
 nec in corpore uult oculus esse qui est digitus, cum membrum 
 utrumque contineat totius carnis pacata conpago. Sic 
 itaque habebit donum alius alio minus, ut hoc quoque donum 
 habeat, ne uelit amplius. 
 
 Nec ideo liberum arbitrium non habebunt, quia peccata 
 eos delectare non poterunt. Magis quippe erit liberum a delectatione 
 peccandi usque ad delectationem non peccandi indeclinabilem 
 liberatum. Nam primum liberum arbitrium, quod 
 homini datum est, quando primum creatus est rectus, potuit 
 non peccare, sed potuit et peccare; hoc autem nouissimum 
 eo potentius erit, quo peccare non poterit; uerum hoc quoque

 

 
 
 
 Dei munere, non suae possibilitate naturae. Aliud est enim 
 esse Deum, aliud participem Dei. Deus natura peccare non 
 potest; particeps uero Dei ab illo accipit, ut peccare non 
 possit. Seruandi autem gradus erant diuini muneris, ut primum 
 daretur liberum arbitrium, quo non peccare. homo posset, 
 nouissimum, quo peccare non potest, adque illud ad conparandum 
 meritum, hoc ad recipiendum praemium pertineret. 
 Sed quia peccauit ista natura cum peccare potuit, largiore 
 gratia liberatur, ut ad eam perducatur libertatem, in qua 
 peccare non possit. Sicut enim prima inmortalitas fuit, quam 
 peccando Adam perdidit, posse non mori, nouissima erit non 
 posse mori: ita primum liberum arbitrium posse non peccare, 
 nouissimum non posse peccare. Sic enim erit inamissibilis 
 uoluntas pietatis et aequitatis, quo modo felicitatis. Nam 
 utique peccando nec pietatem nec felicitatem tenuimus, uoluntatem 
 uero felicitatis nec perdita felicitate perdidimus. Certe 
 Deus ipse numquid, quoniam peccare non potest, ideo liberum 
 arbitrium habere negandus est? 
 
 Erit ergo illius ciuitatis et una in omnibus et inseparabilis 
 in singulis uoluntas libera, ab omni malo liberata et inpleta 
 omni bono, fruens indeficienter aeternorum iucunditate gaudiorum, 
 oblita culparum, oblita poenarum; nec ideo tamen 
 suae liberationis oblita, ut liberatori suo non sit ingrata: 
 quantum ergo adtinet ad scientiam rationalem, memor praeteritorum 
 etiam malorum suorum; quantum autem ad experientis 
 sensum, prorsus inmemor. Nam et peritissimus medicus, 
 sicut arte sciuntur, omnes fere corporis morbos nouit;

 
 
 
 sicut autem corpore sentiuntur, plurimos nescit, quos ipse 
 non passus est. Ut ergo scientiae malorum duae sunt, una, 
 qua potentiam mentis non latent, altera, qua experientis sensibus 
 inhaerent (aliter quippe sciuntur uitia omnia per sapientiae 
 doctrinam, aliter per insipientis pessimam uitam): ita et 
 obliuiones malorum duae sunt. Aliter ea namque obliuiscitur 
 eruditus et doctus, aliter expertus et passus; ille, si peritiam 
 neglegat, iste, si miseria careat. Secundum hanc obliuionem, 
 quam posteriore loco posui, non erunt memores sancti praeteritorum 
 malorum; carebunt enim omnibus, ita ut penitus 
 deleantur de sensibus eorum. Ea tamen potentia scientiae. 
 quae magna in eis erit, non solum sua praeterita, sed etiam 
 damnatorum eos sempiterna miseria non latebit. Alioquin si 
 se fuisse miseros nescituri sunt, quo modo, sicut ait psalmus, 
 misericordias Domini in aeternum cantabunt? Quo 
 cantico in gloriam gratiae Christi, cuius sanguine liberati 
 sumus, nihil erit profecto illi iucundius ciuitati. Ibi perficietur: 
 Vacate et uidete quoniam ego sum Deus; 
 quod erit uere maximum sabbatum non habens uesperam, 
 quod commendauit Dominus in primis operibus mundi, ubi 
 legitur: Et requieuit Deus die septimo ab omnibus 
 operibus suis, quae fecit, et benedixit Deus diem 
 septimum et sanctifiicauit eum, quia in eo requieuit 
 ab omnibus operibus suis, quae inchoauit Deus 
 facere. Dies enim septimus etiam nos ipsi erimus, quando 
 eius fuerimus benedictione et sanctificatione pleni adque refecti. 
 Ibi uacantes uidebimus quoniam ipse est Deus; quod nobis

 

 
 
 
 ipsi esse uoluimus, quando ab illo cecidimus, audientes 
 a seductore: Eritis sicut di et recedentes a uero Deo, quo 
 faciente di essemus eius participatione, non desertione. Quid 
 enim sine illo fecimus, nisi quod in ira eius defecimus? A 
 quo refecti et gratia maiore perfecti uacabimus in aeternum, 
 uidentes quia ipse est Deus, quo pleni erimus quando ipse 
 erit omnia in omnibus. Nam et ipsa opera bona nostra, quando 
 ipsius potius intelleguntur esse quam nostra, tunc nobis ad 
 hoc sabbatum adipiscendum inputantur; quia si nobis ea tribuerimus, 
 seruilia erunt, cum de sabbato dicatur: Omne 
 opus seruile non facietis; propter quod et per Ezecbielem 
 prophetam dicitur: Et sabbata mea dedi eis in signum 
 inter me et inter eos, ut scirent quia ego 
 Dominus qui sanctifico eos. Hoc perfecte tunc sciemus, 
 quando perfecte uacabimus, et perfecte uidebimus quia ipse 
 est Deus. 
 
 Ipse etiam numerus aetatum, ueluti dierum, si secundum 
 eos articulos temporis conputetur, qui scripturis uidentur expressi, 
 iste sabbatismus euidentius apparebit, quoniam septimus 
 inuenitur, ut prima aetas tamquam primus dies sit ab 
 Adam usque ad diluuium, secunda inde usque ad Abraham, 
 non aequalitate temporum, sed numero generationum; denas 
 quippe. habere reperiuntur. Hinc iam, sicut Matthaeus euangelista 
 determinat, tres aetates usque ad Christi subsequuntur 
 aduentum, quae singulae denis et quaternis generationibus 
 explicantur: ab Abraham usque ad Dauid una, altera inde

 

 
 
 
 usque ad transmigrationem in Babyloniam, tertia inde usque 
 ad Christi carnalem natiuitatem. Fiunt itaque omnes quinque. 
 Sexta nunc agitur nullo generationum numero metienda propter 
 id quod dictum est: Non est uestrum scire tempora, 
 quae Pater posuit in sua potestate. Post hanc 
 tamquam in die septimo requiescet Deus, cum eundem diem 
 septimum, quod nos erimus, in se ipso Deo faciet requiescere. 
 De istis porro aetatibus singulis nunc diligenter longum est 
 disputare; haec tamen septima erit sabbatum nostrum, cuius 
 finis non erit uespera, sed dominicus dies uelut octauus aeternus, 
 qui Christi resurrectione sacratus est, aeternam non 
 solum spiritus, uerum etiam corporis requiem praefigurans. 
 Ibi uacabimus et uidebimus, uidebimus et amabimus, amabimus 
 et laudabimus. Ecce quod erit in fine sine fine. Nam 
 quis alius noster est finis nisi peruenire ad regnum, cuius 
 nullus est finis? 
 
 Videor mihi debitum ingentis huius operis adiuuante Domino 
 reddidisse. Quibus parum uel quibus nimium est, mihi 
 ignoscant; quibus autem satis est, non mihi, sed Deo mecum 
 gratias congratulantes agant. Arnen.