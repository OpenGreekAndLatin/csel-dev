Quoniam unusquisque homo humani generis pars est 
 et sociale quiddam est humana natura magnumque habet et 
 naturale bonum, uim quoque amicitiae, ob hoc ex uno deus 
 uoluit omnes homines condere, ut in sua societate non sola 
 similitudine generis, sed etiam cognationis uinculo tenerentur. 
 prima itaque naturalis humanae societatis copula uir et uxor 
 est. quos nec ipsos singulos condidit deus et tamquam alienigenas 
 iunxit, sed alteram creauit ex altero, signans etiam 
 uim coniunctionis in latere, unde illa detracta formata est. 
 lateribus enim sibi iunguntur, qui pariter ambulant et pariter 
 quo ambulant intuentur. consequens est conexio societatis in 
 filiis, qui unus honestus fructus est non coniunctionis maris

 

 
 
 
 et feminae, sed concubitus. poterat enim esse in utroque 
 sexu etiam sine tali commixtione alterius regentis, alterius 
 obsequentis amicalis quaedam et germana coniunctio.

Nec nunc opus est, ut scrutemur et in ea quaestione 
 definitam sententiam proferamus, unde primorum hominum 
 proles posSet exsistere, quos benedixerat deus dicens: crescite 
 et multiplicamini et inplete terram, si non 
 peccassent, cum mortis condicionem corpora eorum peccando 
 meruerint nec esse concubitus nisi mortalium corporum possit. 
 plures enim de hac re sententiae diuersaeque extiterunt; et 
 si examinandum sit, ueritati diuinarum scripturarum quaenam 
 earum potissimum congruat, prolixae disputationis negotium 
 est. siue ergo sine coeundi conplexu alio aliquo modo, si non 
 peccassent, habituri essent filios ex munere omnipotentissimi 
 creatoris, qui potuit etiam ipsos sine parentibus condere, qui 
 potuit carnem Christi in utero uirginali formare et, ut iam 
 ipsis infidelibus loquar, qui potuit apibus prolem sine concubitu 
 dare; sine ibi multa mystice ac figurate dicta sint 
 aliterque sit intellegendum, quod scriptum est: inplete 
 terram et dominamini eius, id est, ut plenitudine et 
 perfectione uitae ac potestatis id fieret, ut ipsum quoque incrementum 
 et multiplicatio, qua dictum est: crescite et

 

 
 
 
 multiplicamini, prouectu mentis et copia uirtutis intellegatur, 
 sicut in psalmo positum est: multiplicabis me 
 in anima mea in uirtutem, nec data sit homini prolis 
 ista successio, nisi posteaquam causa peccati futura erat in 
 morte decessio; siue corpus non spiritale illis hominibus, sed 
 primo animale factum erat, ut oboedientiae merito postea 
 fieret spiritale ad inmortalitatem capessendam non post mortem, 
 quae inuidia diaboli intrauit in orbem terrarum et 
 facta est poena peccati, sed per illam commutationem, quam 
 significat apostolus, ubi ait: deinde nos uiuentes qui 
 reliqui sumus simul cum illis rapiemur in nubibus 
 in obuiam Christo in aera, ut illa corpora primi 
 coniugii et mortalia fuisse intellegamus prima conformatione 
 et tamen non moritura, nisi peccassent, sicut minatus erat 
 deus — tamquam si uulnus minaretur, quia uulnerabile corpus 
 erat, quod tamen non accidisset, nisi fieret quod ille uetuissetit-a 
 ergo possent etiam per concubitum talium corporum 
 generationes subsistere, quae usque ad certum modum haberent 
 incrementum nec uergerent tamen in senium aut usque 
 in senium, nec tamen in mortem, donec illa benedictionis 
 multiplicatione terra inplereter. si enim uestibus lsrahelitarum 
 praestitit deus per annos quadraginta sine ullo detrimento

 

 
 
 
 proprium statum, quanto magis praestaret corporibus oboedientium 
 praecepto suo felicissimum quoddam temperamentum 
 certi status, donec in melius conuerterentur non morte hominis, 
 qua corpus ab anima deseritur, sed beata commutatione 
 a mortalitate ad inmortalitatem, ab animali ad spiritalem 
 qualitatem! 
 
 Harum sententiarum quae uera sit, uel si alia uel aliae 
 possunt adhuc ex illis uerbis exculpi, quaerere ac disserere 
 longum est.

Illud nunc dicimus, secundum istam condicionem nascendi 
 et moriendi, quam nouimus et in qua creati sumus, aliquid 
 boni esse coniugium masculi et feminae: cuius confoederationem 
 ita diuina scriptura commendat, ut nec dimissae a uiro 
 nubere liceat alteri, quamdiu uir eius uiuit, nec dimisso ab 
 uxore liceat alteram ducere, nisi mortua fuerit, quae recessit. 
 bonum ergo coniugii, quod etiam dominus in euangelio confirmauit, 
 non solum quia prohibuit dimittere uxorem nisi ex 
 causa fornicationis, sed etiam quia uenit inuitatus ad nuptias, 
 cur sit bonum, merito quaeritur. quod mihi non uidetur 
 propter solam filiorum procreationem, sed propter ipsam etiam 
 naturalem in diuerso sexu societatem; alioquin non iam diceretur 
 coniugium in senibus, praesertim si uel amisissent filios 
 uel minime genuissent. nunc uero in bono licet annoso coniugio, 
 etsi emarcuit ardor aetatis inter masculum et feminam, 
 uiget tamen ordo caritatis inter maritum et uxorem, qui

 

 
 
 
 quanto meliores sunt, tanto maturius a conmixtione carnis. 
 suae pari consensu se continere coeperunt, non ut necessitatis 
 esset postea non posse quod uellent, sed ut laudis esset 
 primum noluisse quod possent. si ergo seruatur fides honoris 
 et obsequiorum inuicem debitorum ab alterutro sexu, etiamsi 
 languescentibus et prope cadauerinis utrisque membris, animorum 
 tamen rite coniugatorum tanto sincerior, quanto probatior, 
 et tanto securior, quanto placidior castitas perseuerat. 
 habent etiam id bonum coniugia. quod carnalis uel iuuenalis 
 incontinentia, etiamsi uitiosa est, ad propagandae prolis redigitur 
 honestatem, ut ex malo libidinis aliquid boni faciat 
 copulatio coniugalis, deinde quia reprimitur et quodam modo 
 uerecundius aestuat concupiscentia carnis, quam temperat 
 parentalis affectus. intercedit enim quaedam grauitas feruidae 
 uoluptatis, cum in eo, quod sibi uir et mulier adhaerescunt, 
 pater et mater esse meditantur.

Huc accedit, quia in eo ipso, quod sibi inuicem, 
 coniuges . debitum soluunt, etiamsi id aliquanto intemperantius 
 et incontinentius expetant, fidem tamen sibi pariter debent. 
 cui fidei tantum iuris tribuit apostolus, ut eam potestatem 
 appellaret dicens: mulier non habet potestatem corporis 
 sui, sed uir; similiter autem et uir non 
 habet potestatem corporis sui, sed mulier. huius 
 autem fidei uiolatio dicitur adulterium, cum uel propriae 
 libidinis instinctu uel alienae consensu cum altero uel altera

 

 
 
 
 contra pactum coniugale concumbitur. atque ita frangitur 
 fides, quae in rebus etiam corporeis et abiectis magnum animi 
 bonum est; et ideo eam saluti quoque corporali, qua etiam 
 uita ista continetur, certum est debere praeponi. etsi enim 
 exigua palea prae multo auro paene res nulla est, fides tamen, 
 cum in negotio paleae sicut in auri sincera seruatur, non 
 ideo minor est, quia in re minore seruatur. cum uero ad 
 peccatum admittendum adhibetur fides, mirum si fides appellanda 
 est; uerumtamen qualiscumque sit, si et contra ipsam 
 fit, peius fit, nisi cum propterea deseritur, ut ad ueram fidem 
 ac legitimam redeatur, id est, ut peccatum emendetur uoluntatis 
 prauitate correcta. tamquam si quisque, cum hominem 
 solus expoliare non possit, inueniat socium iniquitatis et cum 
 eo paciscatur, ut simul id faciant spoliumque partiantur, quo 
 facinore commisso totum solus auferat. dolet quidem ille et 
 fidem sibi seruatam non esse conqueritur; uerum in ipsa sua 
 querela cogitare debet potius in bona uita ipsi humanae 
 societati fuisse soruandam, ne praeda iniqua ex homine fieret, 
 si sentit, quam inique sibi in peccati societate seruata non 
 fuerit. ille quippe utrubique perfidus profecto sceleratior iudicandus 
 est. at si id, quod male fecerant, ei displicuisset et

 
 
 
 propterea cum participe facinoris praedam diuidere noluisset, 
 ut homini, cui ablata fuerat, redderetur, eum perfidum nec 
 perfidus diceret. ita mulier, si fide coniugali uiolata fidem 
 semet adultero, utique mala est; sed si nec adultero, peior 
 est. porro si eam flagitii paeniteat et ad castitatem rediens 
 coniugalem pacta ac placita adulterina rescindat, miror, si 
 eam fidei uiolatricem uel ipse adulter putabit.

Solet etiam quaeri, cum masculus et femina, nec ille 
 maritus nec illa uxor alterius, sibimet non filiorum propagatione, 
 sed propter incontinentiam solius concubitus causa 
 copulantur ea fide media, ut nec ille cum altera nec illa cum 
 altero id faciat, utrum nuptiae sint uocandae. et potest quidem 
 fortasse non absurde hoc appellari conubium, si usque ad 
 mortem alicuius eorum id inter eos placuerit et prolis generationem, 
 quamuis non ea causa coniuncti sint, non tamen 
 uitauerint, ut uel nolint sibi nasci filios uel etiam opere aliquo 
 malo agant, ne nascantur. ceterum si uel utrumque uel unum 
 horum desit, non inuenio, quemadmodum has nuptias appellare 
 possimus. etenim si aliquam sibi uir ad tempus adhibuerit, 
 donec aliam dignam uel honoribus uel facultatibus suis inueniat, 
 quam conparem ducat, ipso animo adulter est, nec 
 cum illa, quam cupit inuenire, sed cum ista, cum qua sic 
 cubat, ut cum ea non habeat maritale consortium. unde et 
 ipsa hoc sciens ac uolens inpudice utique miscetur ei, cum

 

 

 
 
 
 quo non habet foedus uxorium. uerumtamen si ei tori 
 fidem seruet et, cum ille uxorem duxerit, nubere ipsa non 
 cogitet atque a tali prorsus opere continere se praeparet, 
 adulteram quidem fortassis facile appellare non audeam; non 
 peccare tamen quis dixerit, cum eam uiro, cuius uxor non 
 est, misceri sciat? iam uero si ex illo concubitu, quantum ad 
 ipsam attinet, nonnisi filios uelit et, quidquid ultra causam 
 procreandi patitur, inuita patiatur, multis quidem ista matronis 
 anteponenda est, quae tametsi non sunt adulterae, uiros 
 tamen suos plerumque etiam continere cupientes ad reddendum 
 carnale debitum cogunt non desiderio prolis, sed ardore concupiscentiae 
 ipso suo iure intemperanter utentes, in quarum 
 ...tamen nuptiis bonum est hoc ipsum, quod nuptae sunt. ad 
 hoc enim nuptae sunt, ut illa concupiscentia redacta ad legitimum 
 uinculum non deformis et dissoluta fluitaret, habens 
 de se ipsa inrefrenabilem carnis infirmitatem, de nuptiis autem 
 indissolubilem fidei societatem, de se ipsa progressum inmoderate 
 coeundi, de nuptiis modum caste procreandi. etsi 
 enim turpe est libidinose uti uel marito, honestum est tamen 
 nolle misceri nisi marito et non parere nisi de marito. 
 
 
 Sunt item uiri usque adeo incontinentes, ut coniugibus 
 nec grauidis parcant. quidquid ergo inter se coniugati inmodestum, 
 inuerecundum, sordidum gerunt, uitium est hominum, 
 non culpa nuptiarum.

Iam in ipsa quoque inmoderatiore exactione debiti

 
 
 
 carnalis, quam eis non secundum imperium praecepit, sed secundum 
 ueniam concedit apostolus, ut etiam praeter causam procreandi 
 sibi misceantur, etsi eos praui mores ad talem concubitum inpellunt, 
 nuptiae tamen ab adulterio seu fornicatione defendunt. 
 neque enim illud propter nuptias admittitur, sed propter nuptias 
 ignoscitur. debent ergo sibi coniugati non solum ipsius sexus sui 
 conmiscendi fidem liberorum procreandorum causa, quae prima 
 eat humani generis in ista mortalitate societas, uerum etiam 
 infirmitatis inuicem excipiendae ad inlicitos concubitus euitandos 
 mutuam quodam modo seruitutem, ut, etsi alteri eorum 
 perpetua continentia placeat, nisi ex alterius consensu non possit; 
 et ad hoc enim uxor non habet potestatem 
 corporis sui, sed uir; similiter et uir non habet 
 potestatem corporis sui, sed mulier, ut et quod non 
 filiorum procreandorum, sed infirmitatis et incontinentiae causa 
 expetit uel ille de matrimonio uel illa de marito, non sibi 
 alterutrum negent, ne per hoc incidant in damnabiles corruptelas 
 temptante satana propter incontinentiam uel amborum 
 uel cuiusquam eorum. coniugalis enim concubitus generandi 
 gratia non habet culpam; concupiscentiae uero satiandae, sed 
 tamen cum coniuge, propter tori fidem uenialem habet culpam; 
 adulterium uero siue fornicatio letalem habet culpam. ac per 
 hoc melior est quidem ab omni concubitu continentia quam 
 uel ipse matrimonialis concubitus, qui fit causa gignendi. 
 
 Sed quia illa continentia meriti amplioris est, reddere 
 uero debitum coniugale nullius est criminis, exigere autem

 

 

 
 
 
 ultra generandi necessitatem culpae uenialis, fornicari porro 
 uel moechari puniendi criminis, cauere debet caritas coniugalis, 
 ne, dum sibi quaerit, unde amplius honoretur, coniugi faciat, 
 unde damnetur. qui enim dimittit uxorem suam excepta 
 causa fornicationis facit eam moechari. 
 usque adeo foedus illud initum nuptiale cuiusdam sacramenti 
 res est, ut nec ipsa separatione inritum fiat, quandoquidem 
 uiuente uiro et a quo relicta est moechatur, si alteri nupserit, 
 et ille huius mali causa est qui reliquit.

Miror autem, si, quemadmodum licet dimittere adulteram 
 uxorem, ita licet ea dimissa alteram ducere. facit enim de 
 hac re sancta scriptura difficilem nodum dicente apostolo ex 
 praecepto domini mulierem a uiro non debere discedere; quodsi 
 discesserit, manere innuptam aut uiro suo reconciliari: 
 cum recedere utique et manere innupta nisi ab adultero uiro 
 non debeat, ne recedendo ab eo, qui adulter non est, faciat 
 eum moechari. reconciliari autem uiro uel tolerando, si se 
 ipsa continere non potest, uel correcto forsitan iuste potest. 
 quomodo autem uiro possit esse licentia ducendae alterius, 
 si adulteram reliquerit, cum mulieri non sit nubendi alteri, 
 si adulterum reliquerit, non uideo. quae si ita sunt, tantum 
 ualet illud sociale uinculum coniugum, ut, cum causa procreandi 
 conligetur, nec ipsa causa procreandi soluatur. possit

 

 
 
 
 enim homo dimittere sterilem uxorem et ducere, de qua filios 
 habeat, et tamen non licet, et nostris quidem iam temporibus 
 ac more Romano nec superducere, ut amplius habeat quam 
 unam uiuam; et utique relicta adultera uel relicto adultero 
 possent plures nasci homines, si uel illa alteri nuberet uel 
 ille alteram duceret. quod tamen si non licet, sicut diuina 
 regula praescribere uidetur, quem non faciat intentum, quid 
 sibi uelit tanta firmitas uinculi coniugalis? quod nequaquam 
 puto tantum ualere potuisse, nisi alicuius rei maioris ex hac 
 infirma mortalitate hominum quoddam sacramentum adhiberetur, 
 quod deserentibus hominibus atque id dissoluere cupientibus 
 inconcussum illis maneret ad poenam, siquidem interueniente 
 diuortio non aboletur illa confoederatio nuptialis, ita 
 ut sibi coniuges sint etiam separati, cum illis autem adulterium 
 committant, quibus fuerint etiam post suum repudium 
 copulati, uel illa uiro uel ille mulieri. nec tamen nisi in 
 ciuitate dei nostri, in monte sancto eius talis est 
 causa cum uxore. 
 
 Ceterum aliter se habere iura gentilium quia ignorat? 
 ubi interposito repudio sine reatu. aliquo ultionis humanae et 
 illa, cui uoluerit, nubit et ille, quam uoluerit, ducit. cui consuetudini 
 simile aliquid propter Israhelitarum duritiam uidetur 
 permisisse Moyses de libello repudii. qua in re exprobratio 
 quam approbatio diuortii magis apparet.

Honorabiles ergo nuptiae in omnibus et torus 
 inmaculatus. quod non sic dicimus bonum, ut in fornicationis 
 conparatione sit bonum; alioquin duo mala erunt, 
 quorum alterum peius; aut bonum erit et fornicatio, quia est 
 peius adulterium — peius est enim alienum matrimonium uiolare 
 quam meretrici adhaerere - et bonum adulterium, quia 
 est peior incestus — peius est enim cum matre quam cum 
 aliena uxore concumbere — et donec ad ea perueniatur, quae, 
 sicut ait apostolus, turpe est etiam dicere, omnia bona 
 erunt in conparatione peiorum. hoc autem falsum esse quis 
 dubitet? non ergo duo mala sunt conubium et fornicatio, 
 quorum alterum peius, sed duo bona sunt conubium et continentia, 
 quorum alterum est melius, sicut ista temporalis 
 sanitas et inbecillitas non sunt duo mala, quorum alterum 
 peius, sed ista sanitas et inmortalitas duo bona sunt, quorum 
 alterum melius. item scientia et uanitas non duo mala sunt, 
 quorum uanitas peius, sed scientia et caritas duo bona sunt, 
 quorum caritas melius. namque scientia destruetur, ait 
 apostolus, et tamen huic tempori necessaria est; caritas 
 autem numquam cadet. sic et mortalis ista generatio, 
 propter quam fiunt nuptiae, destruetur; ab omni autem concubitu 
 inmunitas et hic angelica meditatio est et permanet 
 in aeternum. sicut autem ieiuniis sacrilegorum meliora sunt 
 prandia iustorum, ita nuptiae fidelium uirginitati anteponuntur 
 inpiarum. uerumtamen neque ibi prandium ieiunio, sed iustitia 
 sacrilegio neque hic nuptiae uirginitati, sed fides inpietati

 

 
 
 
 praefertur. ad hoc enim iusti, cum opus est, prandent, ut 
 tamquam boni domini quod iustum et aequum est seruis 
 corporibus praebeant; ad hoc autem sacrilegi ieiunant, ut 
 daemonibus seruiant. sic ad hoc nubunt fideles, ut maritis 
 pudice copulentur; ad hoc autem sunt uirgines inpiae, ut a 
 uero deo fornicentur. sicut ergo bonum erat, quod Martha 
 faciebat occupata circa ministerium sanctorum, sed melius, 
 quod Maria soror eius sedens ad pedes domini et 
 audiens uerbum eius: ita bonum Susannae in coniugali 
 castitate laudamus, sed tamen ei bonum uiduae Annae ac 
 multo magis Mariae uirginis anteponimus. bonum erat, quod 
 faciebant, quae de substantia sua Christo ac discipulis eius 
 necessaria ministrabant; sed melius, qui omnem suam substantiam 
 dimiserunt, ut expeditiores eundem dominum sequerentur. 
 in his autem binis bonis, siue quae isti siue quae 
 Martha et Maria faciebant, fieri non posset, quod melius est, 
 nisi altero praetermisso aut relicto. unde intellegendum est 
 non ideo malum putandum esse nuptias, quia, nisi ab eis 
 abstineatur, non potest haberi uidualis castitas aut uirginalis 
 integritas. neque enim ideo malum erat, quod Martha faciebat, 
 quia, nisi inde abstineret soror eius, non faceret, quod melius 
 erat; aut ideo malum est suscipere iustum aut prophetam in 
 domum suam, quia nec domum habere debet, ut quod melius 
 est faciat qui uult ad perfectionem Christum sequi.

Sane uidendum est alia bona nobis deum dare,

 

 
 
 
 quae propter se ipsa expetenda sunt, sicut est sapientia, 
 salus, amicitia, alia, quae propter aliquid sunt necessaria, 
 sicut doctrina, cibus, potus, somnus, coniugium, concubitus. 
 horum enim quaedam necessaria sunt propter sapientiam, sicut 
 doctrina, quaedam propter salutem, sicut cibus et potus et 
 somnus, quaedam propter amicitiam, sicut nuptiae uel concubitus; 
 hinc enim subsistit propagatio generis humani, in quo 
 societas amicalis magnum bonum est. his itaque bonis, quae 
 propter aliud necessaria sunt, qui non ad hoc utitur, propter 
 quod instituta sunt, peccat alias uenialiter, alias damnabiliter. 
 quisquis uero eis propter hoc utitur. propter quod data sunt, 
 bene facit. cui ergo non sunt necessaria, si non eis utitur, 
 melius facit. proinde ista bona cum opus habemus, bene uolumus; 
 sed melius ea nolumus quam uolumus, quia tunc 
 melius nos habemus, cum ea necessaria non habemus. ac per 
 hoc bonum est nubere, quia bonum est filios procreare, matrem 
 familias esse; sed melius est non nubere, quia melius est ad 
 ipsam humanam societatem hoc opere non egere. ita enim 
 iam sese habet humanum genus, ut aliis, qui se non continent, 
 non solum per nuptias occupatis, sed multis etiam per inlicitos 
 concubitus luxuriantibus bono creatore de malis eorum 
 faciente, quod bonum est, non desit numerositas prolis et 
 abundantia successionis, unde sanctae amicitiae conquirantur. 
 ex quo colligitur primis temporibus generis humani maxime 
 propter dei populum propagandum, per quem et prophetaretur 25

 

 
 
 
 et nasceretur princeps et saluator omnium populorum, uti 
 debuisse sanctos isto non propter se expetendo, sed propter 
 aliud necessario bono nuptiarum; nunc uero, cum ad ineundam 
 sanctam et sinceram societatem undique ex omnibus gentibus 
 copia spiritalis cognationis exuberet, etiam propter solos 
 filios conubia copulare cupientes, ut ampliore continentiae 
 bono potius utantur, admonendi sunt.

Sed noui, quid murmurent. quid? si, inquiunt, omnes 
 homines uelint ab omni concubitu continere, unde subsisteret 
 genus humanum? utinam omnes hoc uellent dumtaxat in 
 caritate de corde puro et conscientia bona et fide 
 non ficta! multo citius dei ciuitas conpleretur et adceleraretur 
 terminus saeculi. quid enim aliud hortari apparet apostolum, 
 ubi ait, cum inde loqueretur: uellem omnes esse 
 sicut me ipsum? aut illo loco: hoc autem dico, fratres: 
 tempus breue est; reliquum est, ut et hi, qui 
 habent uxores, tamquam non habentes sint; et qui 
 flent, tamquam non flentes; et qui gaudent, tamquam 
 non gaudentes; et qui emunt, tamquam non 
 ementes; et qui utuntur hoc mundo, tamquam non 
 utantur: praeterit enim figura huius mundi. uolo 
 uos sine sollicitudine esse. deinde subiungit: qui sine 
 uxore est, cogitat ea quae sunt domini, quomodo 
 placeat domino. qui autem matrimonio iunctus 
 est, cogitat quae sunt mundi, quomodo placeat

 

 
 
 
 uxori. et diuisa est mulier innupta et uirgo: quae 
 innupta est, sollicita est ea quae sunt domini, ut 
 sit sancta et corpore et spiritu; quae autem nupta 
 est, sollicita est quae sunt mundi, quomodo placeat 
 uiro. unde mihi uidetur hoc tempore solos eos, qui se 
 non continent, coniugari oportere - secundum illam eiusdem 
 apostoli sententiam: quodsi se non continent, nubant; 
 melius est enim nubere quam uri.

Nec ipsis tamen peccatum sunt nuptiae, quae, si in 
 conparatione fornicationis eligerentur, minus peccatum essent 
 quam fornicatio, sed tamen peccatum essent. nunc autem quid 
 dicturi sumus aduersus euidentissimam uocem apostoli dicentis: 
 quod uult faciat; non peccat, nubat, et: si acceperis 
 uxorem, non peccasti; et si nupserit uirgo, 
 non peccat. hinc certe iam dubitare fas non est nuptias 
 non esse peccatum. non itaque nuptias secundum ueniam 
 concedit apostolus - nam quis ambigat absurdissime dici non 
 eos peccasse, quibus uenia datur? — sed illum concubitum secundum 
 ueniam concedit, qui fit per incontinentiam, non sola 
 causa procreandi et aliquando nulla causa procreandi, quem 
 nuptiae non fieri cogunt, sed ignosci inpetrant: si tamen non 
 ita sit nimius, ut inpediat quae seposita esse debent tempora 
 orandi, nec inmutetur in eum usum, qui est contra naturam,

 

 
 
 
 de quo apostolus tacere non potuit, cum de corruptelis nimis 
 inmundorum et inpiorum hominum loqueretur. concubitus enim 
 necessarius causa generandi inculpabilis et solus ipse nuptialis 
 est. ille autem, qui ultra istam necessitatem progreditur, iam 
 non rationi, sed libidini obsequitur. et hunc tamen non exigere, 
 sed reddere coniugi, ne fornicando damnabiliter peccet, ad 
 personam pertinet coniugalem. si autem ambo tali concupiscentiae 
 subiguntur, rem faciunt non plane nuptiarum. uerumtamen 
 si magis in sua coniunctione diligunt quod honestum, 
 quam quod inhonestum est, id est quod nuptiarum quam id, 
 quod non est nuptiarum, hoc eis auctore apostolo secundum 
 ueniam conceditur: cuius delicti non habent hortatrices nuptias, 
 sed deprecatrices, si dei misericordiam non a se auertant, uel 
 non abstinendo quibusdam diebus, ut orationibus uacent, et 
 per hanc abstinentiam sicut per ieiunia commendent preces 
 suas, uel inmutando naturalem usum in eum usum, qui est 
 contra naturam, quod damnabilius fit in coniuge.

Nam cum ille naturalis usus, quando prolabitur 
 ultra pacta nuptialia, id est ultra propagandi necessitatem, 
 uenialis sit in uxore, in meretrice damnabilis, iste, qui est 
 contra naturam, execrabiliter fit in meretrice, sed execrabilius 
 in uxore. tantum ualet ordinatio creatoris et ordo creaturae, 
 ut in rebus ad utendum concessis, etiam cum modus

 

 
 
 
 exceditur, longe sit tolerabilius quam in ea, quae concessa non 
 sunt, uel unus uel rarus excessus. et ideo in re concessa inmoderatio 
 coniugis, ne in rem non concessam libido prorumpat, 
 toleranda est. hinc est etiam, quod longe minus peccat quamlibet 
 adsiduus ad uxorem quam uel rarissimus ad fornicationem. 
 cum uero uir membro mulieris non ad hoc concesso 
 uti uoluerit, turpior est uxor, si in se, quam si in alia fieri 
 permiserit. decus ergo coniugale est castitas procreandi et 
 reddendi carnalis debiti fides: hoc est opus nuptiarum, hoc 
 ab omni crimine defendit apostolus dicendo: et acceperis 
 uxorem, non peccasti; et si nupserit uirgo, non 
 peccat, et: quod uult faciat; non peccat, nubat. 
 exigendi autem debiti ab alterutro sexu inmoderatior progressio 
 propter illa, quae supra dixit, coniugibus secundum ueniam 
 conceditur.

Quod ergo ait: quae innupta est, cogitat ea 
 quae sunt domini, ut sit sancta et corpore et 
 spiritu, non sic accipiendum est, ut putemus non esse 
 sanctam corpore christianam coniugem castam. omnibus quippe 
 fidelibus dictum est: nescitis, quia corpora uestra 
 templum in uobis est spiritus sancti, quem habetis 
 a deo? sancta sunt ergo etiam corpora coniugatorum fidem 
 sibi et domino seruantium. cui sanctitati cuiuslibet eorum 
 nec infidelem coniugem obsistere, sed potius sanctitatem 
 uxoris prodesse infideli uiro aut sanctitatem uiri prodesse

 

 
 
 
 infideli uxori idem apostolus testis est dicens: sanctificatus 
 est enim uir infidelis in uxore, et sanctificata est 
 mulier infidelis in fratre. proinde illud dictum est 
 secundum ampliorem sanctitatem innuptarum quam nuptarum, 
 cui merces etiam debetur amplior secundum quod isto bono 
 illud est melius, quia et hoc solum cogitat, quomodo placeat 
 domino. neque enim femina fidelis, seruans pudicitiam coniugalem, 
 non cogitat, quomodo placeat domino, sed utique 
 minus, quia cogitat etiam quae sunt mundi, quomodo placeat 
 uiro. hoc enim de illis dicere uoluit, quod possunt habere 
 quodam modo de necessitate conubii, ut cogitent quae sunt 
 mundi, quomodo placeant uiris suis.

Quod utrum de omnibus nuptis dixerit, an de 
 talibus quales ita multae sunt, ut paene omnes putari possint, 
 non inmerito dubitatur. neque enim et illud, quod de innuptis 
 ait: quae innupta est, cogitat ea quae sunt domini, 
 ut sit sancta et corpore et spiritu, ad omnes innuptas 
 pertinet, cum sint quaedam uiduae mortuae, quae in deliciis 
 uiuunt. uerumtamen quod attinet ad quandam distinctionem 
 et quasi proprietatem innuptarum atque nuptarum, sicut 
 nimium detestanda est, quae continens a nuptiis, id est a re 
 concessa, non continet a delictis uel luxuriae uel superbiae 
 uel curiositatis et uerbositatis, ita rara nupta est, quae in 
 ipso quoque obsequio coniugali non cogitat nisi quomodo

 

 
 
 
 placeat deo, ornando se non intortis crinibus aut auro 
 et margaritis et ueste pretiosa, sed quod decet 
 mulieres promittentes pietatem per bonam conuersationem. 
 talia quippe coniugia Petrus quoque apostolus 
 praecipiendo describit. similiter, inquit, mulieres obaudientes 
 maritis suis, ut et si qui non credunt 
 uerbo, per mulieris conuersationem sine loquella 
 lucrifieri possint, uidentes timorem et castam 
 conuersationem uestram: ut sint non quae a foris 
 ornantur capillorum incrispationibus aut circumdatae 
 auro aut ueste decora, sed ille absconditus 
 cordis uestri homo in illa perpetuitate quieti et 
 modesti spiritus, qui et apud dominum locuples 
 est. nam sic quaedam sanctae mulieres, quae in 
 dominum sperabant, ornabant se, obsequentes 
 uiris suis, quomodo Sarra obaudiebat Abrahae, 
 dominum illum uocans, cuius factae estis filiae 
 benefacientes et non timentes ullum uanum timorem. 
 uiri simili ratione concordes et caste uiuentes 
 cum uxoribus uestris et tamquam uasi infirmiori 
 et subiecto tribuite honorem quasi coheredibus 
 gratiae, et uidete ne inpediantur orationes 
 uestrae. itane uero coniugia talia non cogitant ea quae sunt

 

 
 
 
 domini, quomodo placeant domino? sed perrara sunt — quis 
 negat? — et in ipsa raritate paene omnes, qui tales sunt, non 
 ut tales essent, coniuncti sunt, sed iam coniuncti tales 
 facti sunt.

Qui enim nostri temporis homines christiani, 
 nuptiarum uinculo liberi ualentes ab omni concubitu se continere, 
 cum iam tempus esse perspicerent, sicut scriptum 
 est, non amplectendi, sed abstinendi ab amplexu, 
 non potius eligerent uel uirginalem uel uidualem continentiam 
 conseruare quam tribulationem carnis, sine qua coniugia esse 
 non possunt — ut alia taceantur a quibus parcit apostolus nullo 
 iam cogente humanae societatis officio sustinere? sed 
 cum dominante concupiscentia fuerint copulati, si eam postea 
 uicerint, quia non ita licet dissoluere coniugium, sicut licebat 
 non conligare, fiunt tales, quales profitetur forma nuptiarum, 
 ita ut uel pari consensu ascendant celsiorem sanctitatis gradum 
 aut, si non ambo sunt tales, erit, qui talis est non exactor, 
 sed redditor debiti, seruans in omnibus castam religiosamque 
 concordiam. illis uero temporibus, cum adhuc propheticis 
 sacramentis salutis nostrae mysterium uelabatur, etiam qui 
 ante nuptias tales erant, officio propagandi nuptias copulabant, 
 non uicti libidine, sed ducti pietate: quibus si optio talis 
 daretur, qualis reuelato nouo testamento data est dicente 
 domino: qui potest capere, capiat, non eos dubitat

 

 
 
 
 etiam cum gaudio suscepturos fuisse, qui diligenter intentus 
 legit, quomodo coniugibus utebantur, cum et plures habere 
 uni uiro licebat, quas castius habebat quam nunc unam quilibet 
 istorum, quibus uidemus quid secundum ueniam concedat 
 apostolus. habebant enim eas in opere generandi, non 
 in morbo desiderii sicut gentes, quae ignorant 
 deum. quod tam magnum est, ut multi hodie facilius se 
 tota uita ab omni concubitu abstineant quam modum teneant 
 non coeundi nisi prolis causa, si matrimonio copulentur. 
 nempe multos habemus fratres et socios caelestis hereditatis 
 utriusque sexus continentes, siue expertos nuptias siue ab 
 omni tali conmixtione integros; nempe innumerabiles sunt. 
 quem tandem audiuimus inter familiaria conloquia, siue eorum, 
 qui coniugati sunt, siue qui fuerunt, indicantem nobis numquam 
 se coniugi esse conmixtum nisi sperando conceptum? 
 quod ergo praecipiunt coniugatis apostoli, hoc est nuptiarum: 
 quod autem uenialiter concedunt aut quod inpedit orationes, 
 non cogunt nuptiae, sed ferunt.

Itaque si forte — quod utrum fieri possit ignoro 
 magisque fieri non posse existimo — sed tamen, si forte ad 
 tempus adhibita concubina filios solos ex eadem conmixtione 
 quaesiuerit, nec sic ista coniunctio uel earum nuptiis praeponenda 
 est, quae ueniale illud operantur. quid enim sit

 

 
 
 
 nuptiarum, considerandum est, non quid sit nubentium et immoderatius 
 nuptiis utentium. neque enim si agris inique ac 
 perperam inuasis ita quisque utatur, ut ex eorum fructibus 
 largas elemosynas faciat, ideo rapinam iustificat; neque si 
 alius ruri paterno uel iuste quaesito auarus incumbat, ideo 
 culpanda est iuris ciuilis regula, qua possessor legitimus 
 factus est; nec tyrannicae factionis peruersitas laudabilis erit, 
 si regia clementia tyrannus subditos tractet; nec uituperabilis 
 ordo regiae potestatis, si rex crudelitate tyrannica saeuiat. 
 aliud est namque iniusta potestate iuste uelle uti, et aliud, 
 est iusta potestate iniuste uti. ita nec concubinae ad tempus 
 adhibitae, si filiorum causa concumbant, iustum faciunt concubinatum 
 suum nec coniugatae, si cum maritis lasciuiant, 
 nuptiali ordini crimen inponunt.

Posse sane fieri nuptias ex male coniunctis honesto 
 postea placito consequente manifestum est. 
 
 Semel autem initum conubium in ciuitate dei nostri, 
 ubi etiam ex prima duorum hominum copula quoddam sacramentum 
 nuptiae gerunt, nullo modo potest nisi alicuius eorum 
 morte dissolui. manet enim uinculum nuptiarum, etiamsi 
 proles, cuius causa initum est, manifesta sterilitate non subsequatur, 
 ita ut iam scientibus coniugibus non se filios

 

 

 
 
 
 habituros separare se tamen uel ipsa causa filiorum atque aliis 
 copulare non liceat. quod si fecerint, cum eis, quibus se 
 copulauerint, adulterium committunt, ipsi autem coniuges 
 manent. plane uxoris uoluntate adhibere aliam, unde communes 
 filii nascantur unius conmixtione ac semine, alterius autem 
 iure ac potestate apud antiquos patres fas erat; utrum et 
 nunc fas sit, non temere dixerim. non est enim propagandi 
 necessitas, quae tunc fuit, quando et parientibus coniugibus 
 alias propter copiosiorem posteritatem superducere licebat, 
 quod nunc certe non licet. nam tantum adfert oportunitatis ad 
 aliquid iuste agendum seu non agendum temporum secreta 
 distinctio, ut nunc melius faciat qui nec unam duxerit, nisi 
 se continere non possit, tunc autem etiam plures inculpabiliter 
 ducebant et qui se multo facilius continere possent, nisi aliud 
 pietas illo tempore postularet. sicut enim sapiens et iustus. 
 qui iam concupiscit dissolui et esse cum Christo et hoc magis 
 optimo delectatur, non iam hic uiuendi cupiditate, sed consulendi 
 officio sumit alimentum, ut maneat in carne, quod 
 necessarium est propter alios, sic misceri feminis iure nupti- \' 
 arum officiosum fuit tunc sanctis uiris, non libidinosum.

Quod enim est cibus ad salutem hominis, hoc est 
 concubitus ad salutem generis, et utrumque non est sine 
 delectatione carnali, quae tamen modificata et temperantia 
 refrenante in usum naturalem redacta libido esse non potest; 
 quod est autem in sustentanda uita inlicitus cibus, hoc est

 

 
 
 
 in quaerenda prole fornicarius uel adulterinus concubitus; et 
 quod est in luxuria uentris et gutturis inlicitus cibus, hoc 
 est in libidine nullam prolem quaerente inlicitus concubitus; 
 et quod est in cibo licito nonnullis inmoderatior adpetitus, 
 hoc est in coniugibus uenialis ille concubitus. sicut ergo 
 satius est emori fame quam idolothytis uesci; ita satius est 
 defungi sine liberis quam ex inlicito coitu stirpem quaerere. 
 undecumque autem nascantur homines, si parentum uitia non 
 sectentur et deum recte colant, honesti et salui erunt. semen 
 enim hominis ex qualicumque homine dei creatura est, et eo 
 male utentibus male erit, non ipsum aliquando malum erit. 
 sicut autem filii boni adulterorum nulla defensio est adulteriorum, 
 sic mali filii coniugatorum nullum crimen est nuptiarum. 
 proinde sicut patres temporis noui testamenti ex officio consulendi 
 alimenta sumentes, quamuis ea cum delectatione 
 naturali carnis acciperent, nullo modo tamen conparabantur 
 delectationi eorum, qui inmolaticio uescebantur, aut eorum, 
 qui quamuis licitas escas tamen inmoderatius absumebant, 
 sic patres temporis ueteris testamenti consulendi officio concumbebant, 
 quorum delectatio illa naturalis nequaquam usque 
 ad inrationalem aut nefariam libidinem relaxata nec turpitudini 
 stuprorum nec coniugatorum intemperantiae conferenda est. 
 eadem quippe uena caritatis nunc spiritaliter, tunc carnaliter

 

 

 
 
 
 propter illam matrem Hierusalem propagandi erant filii; sed 
 diuersa opera patrum non faciebat nisi diuersitas temporum. 
 sic autem necesse erat. ut carnaliter coirent etiam non carnales 
 prophetae, sicut necesse erat, ut carnaliter uescerentur 
 etiam non carnales apostoli.

Quotquot ergo nunc sunt, quibus dicitur: si se 
 non continent, nubant, non conparandae sunt tunc etiam 
 nubentibus sanctis. ipsae quidem nuptiae in omnibus gentibus 
 eadem sunt filiorum procreandorum causa, qui qualeslibet 
 postea fuerint, ad hoc tamen institutae sunt nuptiae, ut 
 ordinate honesteque nascantur. sed homines, qui se non continent, 
 tamquam ascendunt in nuptias gradu honestatis; qui 
 autem se sine dubio continerent, si hoc illius temporis ratio 
 permisisset, quodam modo descenderunt in nuptias gradu 
 pietatis. ac per hoc quamuis utrorumque nuptiae, in quantum 
 nuptiae sunt, quia procreandi causa sunt, aequaliter bonae 
 sint, hi tamen homines coniugati illis hominibus coniugatis 
 non sunt conparandi. habent enim isti, quod illis propter 
 honestatem nuptiarum, quamuis ad nuptias non pertineat, 
 secundum ueniam concedatur, id est progressum illum, qui 
 excedit generandi necessitatem, quod illi non habent. sed 
 neque hi, si qui forte nunc inueniuntur, qui non quaerunt in 
 conubio nec appetunt, nisi propter quod institutae sunt nuptiae, 
 \'coaequari possunt illis hominibus. in istis enim carnale est

 

 
 
 
 ipsum desiderium filiorum, in illis autem spiritale erat, quia 
 sacramento illius temporis congruebat. nunc quippe nullus 
 pietate perfectus filios habere nisi spiritaliter quaerit; tunc 
 uero ipsius pietatis erat operatio etiam carnaliter filios propagare, 
 quia illius populi generatio nuntia futurorum erat et 
 ad dispensationem propheticam pertinebat.

Ideoque non sicut uni uiro etiam plures habere licebat 
 uxores, ita uni feminae plures uiros nec prolis ipsius causa, 
 si forte illa parere posset, ille generare non posset. occulta 
 enim lege naturae amant singularitatem, quae principantur; 
 subiecta uero non solum singula singulis, sed, si ratio naturalis 
 uel socialis admittit, etiam plura uni non sine decore 
 subduntur. neque enim sic habet unus sei-uus plures dominos, 
 quomodo plures serui unum dominum. ita duobus seu pluribus 
 maritis uiuis nullam legimus seruisse sanctarum; plures 
 autem feminas uni uiro legimus, cum gentis illius societas 
 sinebat et temporis ratio suadebat: neque enim contra naturam 
 nuptiarum est. plures enim feminae ab uno uiro fetari 
 possunt, una uero a pluribus non potest - haec est principiorum 
 uis - sicut multae animae uni deo recte subduntur. 
 ideoque non est uerus deus animarum nisi unus, una uero 
 anima per multos falsos deos fornicari potest, non fecundari.

Sed quoniam ex multis animis una ciuitas 
 futura est habentium animam unam et cor unum in deum — 
 quae unitatis nostrae perfectio post hanc peregrinationem 
 futura est, ubi omnium cogitationes nec latebunt inuicem nec 
 inter se in aliquo repugnabunt — propterea sacramentum 
 nuptiarum temporis nostri sic ad unum uirum et unam uxorem 
 redactum est, ut ecclesiae dispensatorem non liceat ordinari 
 nisi unius uxoris uirum. quod acutius intellexerunt, qui nec 
 eum, qui catechumenus uel paganus habuerit alteram, ordinandum 
 esse censuerunt. de sacramento enim agitur, non de 
 peccato. nam in baptismo peccata omnia dimittuntur. sed qui 
 dixit: si acceperis uxorem, non peccasti; et si 
 nupserit uirgo non peccat, et: quod uult faciat. 
 non peccat, nubat, satis declarauit nuptias nullum esse 
 peccatum. propter sacramenti autem sanctitatem sicut femina, 
 etiamsi catechumena fuerit uitiata, non potest post baptismum 
 inter dei uirgines consecrari, ita non absurde uisum est eum. 
 qui excessit uxorum numerum singularem, non peccatum aliquod 
 commisisse, sed normam quandam sacramenti amisisse. 
 non ad uitae bonae meritum, sed ad ordinationis ecclesiasticae 
 signaculum necessariam. ac per hoc sicut plures uxores antiquorum 
 patrum significauerunt futuras nostras ex omnibus 
 gentibus ecclesias uni uiro subditas Christo, ita noster antistes

 

 
 
 
 unius uxoris uir significat ex omnibus gentibus unitatem uni 
 uiro subditam Christo, quae tunc perficietur, cum reuelauerit 
 occulta tenebrarum et manifestauerit occulta cordis, 
 ut tunc laus sit unicuique a deo. nunc autem sunt 
 manifestae, sunt latentes dissensiones etiam salua caritate 
 inter eos, qui unum et in uno futuri sunt: quae tunc utique 
 nullae erunt. sicut ergo sacramentum pluralium nuptiarum 
 illius temporis significauit futuram multitudinem deo subiectam 
 in terrenis omnibus gentibus, sic sacramentum nuptiarum 
 singularum nostri temporis significat unitatem omnium nostrum 
 subiectam deo futuram in una caelesti ciuitate. itaque sicut 
 duobus pluribusue seruire, sic a uiuo uiro in alterius transire 
 conubium nec tunc licuit nec nunc licet nec umquam licebit. 
 apostatare quippe ab uno deo et ire in alterius adulterinam 
 superstitionem semper est malum. nec causa ergo numerosioris 
 prolis fecerunt sancti nostri, quod Cato dicitur fecisse Romanus, 
 ut traderet uiuus uxorem etiam alterius domum filiis 
 inpleturam. in nostrarum quippe nuptiis plus ualet sanctitas 
 sacramenti quam fecunditas uteri.

Si ergo et illi, qui propter solam generationem, propter 
 quam sunt institutae nuptiae, coniunguntur, non conparantur 
 patribus multo aliter ipsos filios quam isti quaerentibus — 
 quandoquidem filium immolare iussus Abraham intrepidus ac 
 deuotus, quem de tanta desperatione susceperat, unico non 
 pepercit, nisi eo prohibente manum deponeret, quo iubente

 

 
 
 
 
 leuauerat - restat, ut uideamus, utrum saltem continentes 
 nostri coniugatis illis patribus conparandi sint; nisi forte iam 
 isti praeferendi sunt eis, quibus nondum quos conferamus 
 inuenimus. maius enim bonum erat in illorum nuptiis quam 
 est bonum proprium nuptiarum, cui procul dubio bonum continentiae 
 praeferendum est, quia non tali officio quaerebant 
 illi filios ex nuptiis, quali ducuntur isti ex quodam sensu 
 naturae mortalis successionem decessioni requirentis. quod 
 quisquis bonum negat, ignorat deum omnium bonorum a caelestibus 
 usque ad terrena, ab inmortalibus usque ad mortalia 
 creatorem. hoc autem sensu generandi nec bestiae penitus 
 carent et maxime alites, quarum in promptu est cura nidificandi 
 et quaedam coniugiorum similitudo ad simul procreandum 
 atque nutriendum. sed illi homines istum naturae mortalis 
 adfectum, cuius in suo genere castitas accedente dei cultu, 
 sicut quidam intellexerunt, in tricenario fructu ponitur, longe 
 sanctiore mente superabant, qui de suis nuptiis filios propter 
 Christum quaerebant ad genus eius secundum carnem distinguendum 
 ab omnibus gentibus, sicut deo disponere placuit. 
 ut hoc prae ceteris ad eum prophetandum ualeret, quod praenuntiabatur, 
 ex quo etiam genere et ex qua gente esset in 
 carne uenturus. ualde ergo nostrorum fidelium castis nuptiis 
 amplius bonum erat, quod pater Abraham in suo femore

 

 
 
 
 nouerat, cui manum subdere famulum iussit, ut de uxore, 
 quae a filio esset ducenda iuraret. ponens enim manum sub 
 femore hominis et iurans per deum caeli quid aliud significabat 
 nisi in ea carne, quae ex illo femore originem duceret, 
 deum caeli esse uenturum? bonum ergo sunt nuptiae, in 
 quibus tanto meliores sunt coniugati, quanto castiores ac 
 fideliores deum timent, maxime si filios, quos carnaliter desiderant, 
 etiam spiritaliter nutriant.

Nec quod purificari lex hominem et post coniugalem 
 concubitum iubet, peccatum esse declarat, si non est 
 ille, qui secundum ueniam conceditur, qui etiam nimius inpedit 
 orationes. sed sicut multa lex ponit in sacramentis et umbris 
 futurorum, quaedam in semine quasi materialis informitas, 
 quae formata corpus hominis redditura est, in significatione 
 posita est uitae informis et ineruditae: a qua informitate 
 quoniam oportet hominem doctrinae forma et eruditione mundari, 
 in huius rei signum illa purificatio praecepta est post 
 seminis emissionem. neque enim et in somnis peccato fit; et 
 tamen etiam ibi praecepta est purificatio. aut si et hoc peccatum 
 quisquam putat, non arbitrans accidere nisi ex aliquo 
 huius modi desiderio, quod procul dubio falsum est, numquid 
 et solita mensuum peccata sunt feminarum? a quibus tamen 
 eas eadem legis uetustas praecepit expiari non nisi propter

 

 
 
 
 ipsam materialem informitatem, quae facto conceptu tamquam 
 in aedificationem corporis additur. ac per hoc cum informiter 
 fluit, significari per illam lex uoluit animum sine disciplinae 
 forma indecenter fluidum ac dissolutum, quem formari oportere 
 significat, cum talem fluxum corporis iubet purificari. postremo 
 numquid et mori peccatum est aut mortuum sepelire non 
 etiam bonum opus humanitatis est? et tamen purificatio et 
 inde mandata est, quia et mortuum corpus uita deserente 
 non peccatum est, sed peccatum significat animae desertae a 
 iustitia.

Bonum, inquam, sunt nuptiae et contra omnes calumnias 
 possunt sana ratione defendi. nuptiis tamen sanctorum 
 patrum non quas nuptias, sed quam continentiam conparem 
 quaero, immo non nuptias nuptiis — nam par in omnibus 
 munus est mortali hominum naturae datum — sed homines, 
 qui nuptiis utuntur, illis hominibus qui longe aliter nuptiis 
 usi sunt quos conferam quoniam non inuenio, quinam continentes 
 illis coniugatis conferendi sint requirendum est. nisi 
 forte Abraham continere se non posset a nuptiis propter 
 regnum caelorum, qui unicum prolis pignus, propter quod 
 nuptiae carae sunt, potuit intrepidus immolare propter regnum 
 caelorum.

Continentia quippe non corporis, sed animi uirtus

 

 
 
 
 est. uirtutes autem animi aliquando in opere manifestantur, 
 aliquando in habitu latent, sicut martyrii uirtus eminuit 
 apparuitque tolerando passiones. sed quam multi sunt in 
 eadem uirtute animi, quibus temptatio deest, qua id, quod 
 intus est in conspectu dei, etiam in hominum procedat nec 
 tunc esse incipiat, sed tunc innotescat! iam enim erat in 
 Iob patientia, quam nouerat deus et cui testimonium perhibebat, 
 sed hominibus innotuit temptationis examine; et 
 quod latebat intrinsecus, per ea, quae forinsecus inlata 
 sunt, non natum, sed manifestatum est. habebat utique et 
 Timotheus uirtutem continendi a uino, quam non ei abstulit 
 Paulus monendo, ut uino modico uteretur propter stomachum 
 et frequentes suas infirmitates — alioquin 
 perniciose docebat, ut propter salutem corporis fieret in animo 
 damnum uirtutis — sed quia poterat ea uirtute salua fieri quod 
 monebat, ita relaxata est corpori utilitas bibendi, ut maneret 
 in animo habitus continendi. ipse est enim habitus, quo aliquid 
 agitur, cum opus est; cum autem non agitur, potest agi, sed 
 non opus est. hunc habitum circa continentiam quae fit a 
 concubitu non habent illi, quibus dicitur: si se non continent, 
 nubant ant. hunc uero habent, quibus dicitur: qui 
 potest capere, capiat. sic usi sunt perfecti animi bonis 
 terrenis ad aliud necessariis per hunc habitum continentiae, 
 quo eis non obligarentur et quo possent eis etiam non uti, 
 si non opus esset. nec quisquam eis bene utitur, nisi qui et

 

 
 
 
 non uti potest. multi quidem facilius se abstinent, ut non 
 utantur, quam temperant, ut bene utantur; nemo tamen potest 
 sapienter uti, nisi qui potest et continenter non uti. ex hoc 
 habitu et Paulus dicebat: scio et abundare et penuriam 
 pati. penuriam quippe pati quorumcumque hominum est; sed 
 scire penuriam pati magnorum est. sic et abundare quis non 
 potest? scire autem abundare nonnisi eorum est, quos abundantia 
 non corrumpit.

Verum ut apertius intellegatur, quomodo sit uirtus in 
 habitu, etiamsi non sit in opere, loquor de exemplo, de quo 
 nullus dubitat catholicorum christianorum. dominus enim noster 
 Iesus Christus quod in ueritate carnis esurierit ac sitierit, 
 manducauerit et biberit, nullus ambigit eorum, qui ex eius 
 euangelio fideles sunt. num igitur non erat in illo continentiae 
 uirtus a cibo et potu, quanta erat in Iohanne Baptista? uenit 
 enim Iohannes non manducans neque bibens, et 
 dixerunt: daemonium habet. uenit filius hominis 
 manducans et bibens, et dixerunt: ecce uorax et 
 uinaria, amicus publicanorum et peccatorum. numquid 
 non talia dicuntur in domesticos eius, patres nostros, ex 
 alio genere utendi terrenis, quantum ad concubitum pertinet: ecce 
 homines libidinosi et inmundi, amatores feminarum et

 

 
 
 
 lasciuiarum? et tamen sicut in illo illud non erat uerum — quamuis 
 uerum esset, quod non sicut Iohannes abstineret a manducando 
 et bibendo; ipse enim apertissime uerissimeque ait: uenit 
 Iohannes non manducans neque bibens. uenit filius 
 hominis manducans et bibens - sic nec hoc in illis 
 patribus uerum est, quamuis uenerit modo apostolus Christi 
 non coniugatus nec generans, quem dicant pagani: magus 
 erat; uenerit autem tunc propheta Christi nuptias faciens et 
 filios procreans, quem dicant Manichaei: mulierosus erat. et 
 iustificata est sapientia a filiis suis quod dominus 
 ibi subiecit, cum de Iohanne ac de se illa dixisset, iustificata 
 est, inquit, sapientia a filiis suis, qui uident continentiae 
 uirtutem in habitu animi semper esse debere, in 
 opere autem pro rerum ac temporum oportunitate manifestari, 
 sicut uirtus patientiae sanctorum martyrum in opere apparuit, 
 ceterorum uero aeque sanctorum in habitu fuit. quocirca 
 sicut non est inpar meritum patientiae in Petro, qui passus 
 est, et in Iohanne, qui passus non est, sic non est inpar 
 meritum continentiae in Iohanne, qui nullas expertus est 
 nuptias, et in Abraham, qui filios generauit. et illius enim 
 celibatus et illius conubium pro temporum distributione Christo 
 militauerunt; sed continentiam Iohannes et in opere, Abraham 
 uero in solo habitu habebat.

Illo itaque tempore, cum et lex dies patriarcharum 
 subsequens maledictum dixit, qui non excitaret semen

 

 
 
 
 in Israhel, et qui poterat non promebat, sed tamen habebat; 
 ex quo autem uenit plenitudo temporis, ut diceretur: 
 qui potest capere, capiat, ex illo usque adhuc et 
 deinceps usque in finem qui habet operatur, qui operari noluerit, 
 non se habere mentiatur. ac per hoc ab eis, qui corrumpunt 
 bonos mores conloquiis malis, inani et uana uersutia 
 dicitur homini christiano continenti et nuptias recusanti: tu 
 ergo melior quam Abraham? quod ille cum audierit, non 
 perturbetur nec audeat dicere: melior, nec a proposito dela 
 batur — illud enim non uere dicit, hoc non recte facit - sed 
 dicat: ego quidem non sum melior quam Abraham, sed melior 
 est castitas celibum quam castitas nuptiarum: quarum Abraham 
 unam habebat in usu, ambas in habitu. caste quippe coniugaliter 
 uixit; esse autem castus sine coniugio potuit, sed tunc 
 non oportuit. ego uero facilius non utor nuptiis, quibus est 
 usus Abraham, quam sic utor nuptiis, quemadmodum est usus 
 Abraham; et ideo melior sum illis, qui per animi incontinentiam 
 non possunt quod ego, non illis, qui propter temporis 
 differentiam non fecerunt quod ego. quod enim ego nunc ago, 
 melius illi egissent, si tunc agendum esset; quod autem illi 
 egerunt, sic ego non agerem, et si nunc agendum esset. aut 
 si talem se iste sentit et nouit, ut salua et permanente in 
 habitu animi sui uirtute continentiae, si ad usum nuptiarum

 

 
 
 
 ex aliquo religionis officio descendisset, talis maritus et talis 
 pater esset. qualis fuit Abraham, audeat plane respondere illi 
 captioso interrogatori et dicere: non sum quidem melior quam 
 Abraham, in hoc dumtaxat genere continentiae, qua ille non 
 carebat, etsi non apparebat; sed sum talis non aliud habens, 
 sed aliud agens. dicat plane ista, quia et si uoluerit gloriari, 
 non erit insipiens; ueritatem enim dicit. si autem parcit, ne 
 quis eum existimet super id quod eum uidet aut audit aliquid 
 ex illo, auferat a persona sua nodum quaestionis et non de 
 homine, sed de re ipsa respondeat et dicat: qui tantum potest, 
 talis est, qualis fuit Abraham. potest autem fieri, ut minor 
 sit continentiae uirtus in animo eius, qui non utitur nuptiis 
 quibus est usus Abraham; sed tamen maior est, quam in 
 animo eius, qui propterea tenuit coniugii castitatem, quia non 
 potuit ampliorem. sic et femina innupta. quae cogitat ea 
 quae sunt domini, ut sit sancta et corpore et 
 spiritu, cum audierit inprudentem illum percontatorem 
 dicentem: tu ergo melior quam Sarra? respondeat: ego melior 
 sum, sed his, quae uirtute huius continentiae carent, quod 
 de Sarra non credo. fecit ergo illa cum ista uirtute, quod 
 illi tempori congruebat, a quo ego sum inmunis, ut in meo 
 etiam corpore appareat quod illa in animo conseruabat.

Res ergo ipsas si comparemus, nullo modo

 

 
 
 
 dubitandum est meliorem esse castitatem continentiae quam 
 castitatem nuptialem, cum tamen utrumque sit bonum; homines 
 uero cum comparamus, ille est melior, qui bonum amplius 
 quam alius habet. porro qui amplius eiusdem generis habet, 
 et id quod minus est habet; qui autem tantummodo quod 
 minus est habet, id quod est amplius non utique habet. in 
 sexaginta enim sunt et triginta, non in triginta sunt et sexaginta. 
 non operari autem ex eo, quod habet, in distributione 
 officiorum positum est, non in egestate uirtutum, quia nec 
 bono misericordiae caret, qui non inuenit miseros, quibus 
 possit misericorditer subuenire.

Huc accedit, quia non recte conparantur homines hominibus 
 ex uno aliquo bono. fieri enim potest, ut alius non 
 habeat aliquid quod alius habet, sed aliud habeat quod pluris 
 aestimandum est. maius enim bonum est oboedientiae quam 
 continentiae. nam conubium nusquam nostrarum scripturarum 
 auctoritate damnatur, inoboedientia uero nusquam absoluitur. 
 si ergo proponatur uirgo permansura, sed tamen inoboediens, 
 et maritata, quae uirgo permanere non posset, sed tamen oboediens, 
 quam meliorem dicamus? minus laudabilem quam si uirgo 
 esset, an damnabilem, sicut uirgo est? ita si conferas ebriosam 
 uirginem sobriae coniugatae, quis dubitet eandem ferre sententiam? 
 nuptiae quippe et uirginitas duo bona sunt, quorum 
 alterum maius; sobrietas autem et ebriositas, sicut oboedientia 
 et contumacia, illa bona sunt, haec mala. melius est autem

 
 
 
 habere omnia bona uel minora quam magnum bonum cum 
 magno malo, quia et in corporis bonis melius est habere 
 Zachaei staturam cum sanitate quam Goliae cum febre.

Recte plane quaeritur, non utrum omnimodis inoboediens 
 uirgo coniugatae oboedienti, sed minus oboediens oboedientiori 
 conparanda sit, quia et illa nuptialis castitas est et ideo 
 bonum est, sed minor quam uirginalis. tanto ergo minor in 
 bono oboedientiae, quanto maior in bono castitatis, si altera 
 alteri conparetur, quae praeponenda sit iudicat qui primo 
 ipsam castitatem et oboedientiam conparans uidet omnium uirtutum 
 quodam modo matrem esse oboedientiam. ac per hoc 
 ideo potest esse oboedientia sine uirginitate, quia uirginitas 
 ex consilio est, non ex praecepto. oboedientiam uero illam 
 dico, qua praeceptis obtemperatur. ideoque oboedientia praeceptorum 
 sine uirginitate quidem potest, sed sine castitate 
 esse non potest. ad castitatem namque pertinet non fornicari, 
 non moechari, nullo inlicito concubitu maculari: quae qui non 
 obseruant, contra praecepta dei faciunt et ob hoc extorres 
 sunt a uirtute oboedientiae. uirginitas autem propterea potest 
 esse sine oboedientia, quia potest femina consilio uirginitatis 
 accepto et custodita uirginitate praecepta contemnere: sicut 
 multas sacras uirgines nouimus uerbosas, curiosas, ebriosas, 
 litigiosas, auaras, superbas: quae omnia contra praecepta 
 sunt et sicut ipsam Euam inoboedientiae crimine occidunt. 
 quapropter non solum oboediens inoboedienti, sed oboedientior 
 coniugata minus oboedienti uirgini praeponenda est.

Ex hac oboedientia pater ille, qui sine uxore non fuit, 
 esse sine unico filio et a se occiso paratus fuit. unicum enim 
 non inmerito dixerim, de quo audiuit a domino: in Isaac 
 uocabitur tibi semen. quanto ergo citius, ut etiam sine 
 uxore esset, si hoc iuberetur, audiret! unde non frustra saepe 
 miramur nonnullos utriusque sexus ab omni concubitu continentes 
 neglegenter oboedire praeceptis, cum tam ardenter adripuerint 
 non uti concessis. unde quis dubitat et excellentiae 
 sanctorum illorum patrum atque matrum filios generantium 
 non recte conparari mares et feminas nostri temporis, quamuis 
 ab omni concubitu inmunes in uirtute oboedientiae minores, 
 etiamsi illis hominibus et in habitu animi defuisset, quod in 
 istorum opere manifestum est? sequantur ergo agnum pueri 
 cantantes canticum nouum, sicut in Apocalypsi scriptum est, 
 qui cum mulieribus se non contaminauerunt, non 
 ob aliud nisi quia uirgines permanserunt. nec ideo se arbitrentur 
 meliores esse primis patribus sanctis, qui nuptiis, ut 
 ita dicam, nuptialiter usi sunt. earum quippe usus ita se 
 habet, ut, si quid in eis per carnis conmixtionem, quod 
 excedat generandi necessitatem, quamuis uenialiter factum 
 fuerit, contaminatio sit. nam quid expiat uenia, si omnino non 
 contaminat illa progressio? a qua contaminatione mirum si 
 inmunes essent pueri sequentes agnum, nisi uirgines permanerent.

Bonum igitur nuptiarum per omnes gentes atque

 

 
 
 
 omnes homines in causa generandi est et in fide castitatis; quod 
 autem ad populum dei pertinet, etiam in sanctitate sacramenti, 
 per quam nefas est etiam repudio discedentem alteri nubere, 
 dum uir eius uiuit, nec saltem ipsa causa pariendi: quae cum 
 sola sit qua nuptiae fiunt, nec ea re non subsequente propter 
 quam fiunt soluitur uinculum nuptiale nisi coniugis morte. 
 quemadmodum si fiat ordinatio cleri ad plebem congregandam, 
 etiamsi plebis congregatio non subsequatur, manet tamen in 
 illis ordinatis sacramentum ordinationis; et si aliqua culpa 
 quisquam ab officio remoueatur, sacramento domini semel 
 inposito non carebit, quamuis ad iudicium permanente. generationis 
 itaque causa fieri nuptias apostolus ita testis est. uolo, 
 inquit, iuniores nubere. et quasi ei diceretur: ut quid? 
 continuo subiecit: filios procreare, matres familias 
 esse. ad fidem autem castitatis illud pertinet: uxor non 
 habet potestatem corporis sui, sed uir; similiter 
 et uir non habet potestatem corporis sui, sed mulier. 
 ad sacramenti sanctitatem illud: uxorem a uiro non 
 discedere; quodsi discesserit, manere innuptam 
 aut uiro suo reconciliari, et uir uxorem non dimittat. 
 haec omnia bona sunt,propter quae nuptiae bonum sunt: 
 proles, fides, sacramentum. nec prolem autem carnalem iam 
 hoc tempore quaerere ac per hoc ab omni tali opere inmunitatem 
 quandam perpetuam retinere atque uni uiro Christo

 

 

 
 
 
 spiritaliter subdi melius est utique et sanctius; si tamen ea 
 uacatione sic utantur homines, quomodo scriptum est, ut 
 cogitent quae sunt domini, quomodo placeant deo, id 
 est, ut perpetuo cogitet continentia, ne quid minus habeat 
 oboedientia: quam uirtutem tamquam radicalem atque, ut 
 dici solet, matricem et plane generalem sancti antiqui patres 
 in opere exercuerunt, illam uero continentiam in animi habitu 
 tenuerunt, qui profecto per oboedientiam, quia iusti et sancti 
 erant et ad omne opus bonum semper parati, etiamsi ab omni 
 concubitu abstinere iuberentur, efficerent. quanto enim facilius 
 possent uel iussione uel exhortatione dei non concumbere, qui 
 prolem, cui uni propagandae concumbendo seruiebant, oboediendo 
 poterant inmolare!

Quae cum ita sint, haereticis quidem, siue Manichaeis 
 siue quicumque alii patribus ueteris testamenti de 
 pluribus calumniantur uxoribus, hoc esse argumentum deputantes, 
 quo eorum conuincant incontinentiam, satis superque 
 responsum est: si tamen capiunt non esse peccatum, quod 
 neque contra naturam committitur, quia non lasciuiendi, sed 
 gignendi causa illis feminis utebantur; neque contra morem, 
 quia illis temporibus ea factitabantur; neque contra praeceptum, 
 quia nulla lege prohibebantur. illos uero, qui inlicite feminis 
 usi sunt, uel arguit in scripturis illis diuina sententia uel 
 nobis lectio iudicandos atque uitandos, non adprobandos imitandosue 
 proponit.

Nostros autem qui coniuges habent, quantum 
 possumus, admonemus, ne secundum suam infirmitatem de 
 illis sanctis patribus audeant iudicare, conparantes, ut ait 
 apostolus, semet ipsos sibimet ipsis et ideo non intellegentes, 
 quantas uires habeat animus iustitiae contra libidines 
 seruiens, ne carnalibus huiusce modi motibus adquiescat 
 eosque in concubitum ultra generandi necessitatem prolabi 
 aut progredi sinat, quantum ordo naturae, quantum morum 
 consuetudo, quantum legum scita praescribunt. hoc quippe 
 ideo de illis patribus homines suspicantur, quia ipsi per incontinentiam 
 uel nuptias elegerunt uel coniugibus intemperanter 
 utuntur. at uero continentes uel mares, qui defunctis uxoribus, 
 uel feminae, quae defunctis uiris, uel utrique, qui pari consensu 
 continentiam deo uouerunt, sciant sibi quidem mercedis amplius 
 deberi, quam coniugalis castitas poscit; sed sanctorum patrum 
 nuptias, qui prophetice coniungebantur, qui neque in concubitu 
 nisi prolem neque in ipsa prole nisi quod in carne uenturo 
 Christo proficeret requirebant, non solum prae suo proposito 
 non contemnant, uerum etiam suo proposito sine dubitatione 
 praeponant.

Pueros quoque ac uirgines integritatem ipsam deo 
 dicantes multo maxime commonemus, ut tanta norint humilitate 
 tuendum esse, quod in terra interim uiuunt, quanto magis 
 caeli est quod uouerunt. nempe scriptum est: quanto

 

 
 
 
 magnus es, tanto humila to in omnibus. nostrum 
 ergo est de magnitudine eorum aliquid dicere, illorum de 
 magna humilitate cogitare. exceptis igitur quibusdam illis 
 coniugatis patribus et matribus sanctis, quibus ideo isti 
 meliores non sunt, quamuis coniugati non sint, quia si coniugati 
 essent, pares non essent, ceteros omnino huius temporis 
 coniugatos, uel post expertum concubitum continentes, a se 
 superari non dubitent, non quantum ab Anna Susanna, sed 
 quantum ambae a Maria superantur. quod ad ipsam pertinet 
 sanctam carnis integritatem, loquor; nam quae alia sint Mariae 
 menta, quis ignorat? mores itaque congruos huic tanto proposito 
 adiungant, ut de praepollenti praemio certam securitatem 
 gerant, scientes sane sibi atque omnibus fidelibus dilectis 
 et electis Christi membris multis ab oriente et occidente 
 uenientibus, etsi inter se distante pro meritis gloriae luce 
 fulgentibus, hoc tamen magnum in commune praestari, ut cum 
 Abraham et Isaac et Iacob recumbant in regno dei, qui non 
 propter hoc saeculum, sed propter Christum coniuges, propter 
 Christum patres fuerunt.

 

 
 
 
 et quanta humilitate custodiendam est uno sicut potui .. uolumine ostendi. 
 Explicit Augustini de bcno coniugali. Incipit eiusdem de sca uirginitate 
 fol. 30b D Explicit de bono coniugali fol. 84b B Explicit liber de bono 
 coniugali. Incipit liber de sancta uirginitate fol . 78* M Explicit liber 
 de bono coniugali fol . 45a E subscriptio abest a codd. N fol. 70b , T 
 fol. 4 u, a fol. 106a Explicit liber de bono coniugali. Explicit liber de 
 bono coniugali fol. 70* X

LOCI LIBR. RETRACTATIONVM. 
 
 De bono coniugali pag. 210, 21 sqq.; 226, 1. 2. 
 
 Retract. II 22. Dixi etiam quodam loco: quod enim est 
 cibus ad salutem hominis, hoc est concubitus ad 
 salutem generis et utrumque non est sine delectatione 
 carnali, quae tamen modificata et temperantia 
 refrenante in usum naturalem redacta 
 libido esse non potest. quod ideo dictum est, quoniam 
 libido non est bonus et rectus usus libidinis. sicut enim 
 malum est male uti bonis, ita bonum est bene uti malis: de 
 qua re alias, maxime contra nouos haereticos Pelagianos, diligentius 
 disputaui. de Abraham quod dixi: ex hac oboedientia 
 pater ille Abraham, qui sine uxore non fuit, 
 esse siue unico filio et a se occiso paratus fuit, 
 non satis approbo. magis enim filium, si esset occisus, resuscitatione 
 sibi mox fuisse reddendum credidisse credendus est, 
 sicut in epistula legitur quae est ad Hebraeos (11, 19)