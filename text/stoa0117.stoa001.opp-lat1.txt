Magno tu quidem animo egressus dudum de domo tua 
 et de cognatione tua usque in mare magnum recedentia penetraueras, 
 maiore tamen uirtute heremi repetita est a te heremus 
 quam petita. siquidem cum hanc primum hospes ingressus 
 es, habuisti ducem et uelut itineris tui praeuium quem deinde 
 militiae caelestis magistrum, eumque tunc secutus et parentes 
 relinquens parentem tamen sequebaris. nunc uero cum Eundem 
 ascitum ad pontificale fastigium prosequendum putaueris, ad 
 familiare secretum heremi te amor rettulit. ergo nunc es 
 nobilior et maior exemplo. prius enim cum desertum peteres, 
 comitatus etiam fratrem uidebaris, nam cum desertum 
 repeteres, etiam fratrem reliquisti. at qualem illum quantumque? 
 quanto tibi semper dilectionis cultu obseruatum? quam 
 singulari tibi adfectione deuinctum? et cuius caritati praeferre 
 nihil posses nisi forte solam heremi caritatem., quam

 

 

 
 
 
 cum illi iusto praeponis examine, adprobasti diligere te non 
 illum parum, sed hanc amplius aliquid. ostendisti etiam ille 
 in te secreti amor quam magnus esset, cui etiam maximus 
 cederet. qui quidem heremi amor, quid in te nisi dei amor 
 appellandus est? seruasti ergo caritatis ordinem lege praescriptum 
 primo deum tuum exin proximum diligendo.

Quem tamen ego sola profectus tui contemplatione ut 
 animo conicio nec aduersatum itineri consilioque tuo existimo, 
 sed inusitato inter deuinctas sibi personas modo dimittere te 
 ille, ut puto, non minus uoluit quam tu discedere. diligit 
 enim et ille te multum uicissim, in amore tamen tuo commodum 
 tuum consulit, cumque adfluentissima eius et summa 
 in te sit caritas, fastigium tamen illius tendit usque ad 
 utilitatem.

Et tu licet omnem iamdudum censum in Christi pauperes 
 Christo diues effuderis, tum et praeferas licet annis 
 iuuenem moribus senem, sis etiam ingenio clarus, clarus 
 eloquio, nihil in te tamen primore loco magis suspexerim 
 dilexerimque, quam quod solitudinis sedem sic concupisti. 
 unde quia me respondere copiosius spatiosissimis ac facundissimis 
 litteris tuis saepe postulas, sufferas paulisper necesse 
 est, cum sis sapiens, insipientiam meam, dum recolo multimodam 
 domini gratiam erga hanc ipsam heremum dilectam 
 tuam. 
 
 Heremum ergo recte incircumscriptum dei nostri templum 
 dixerim; etenim quem certum est habitare in silentio credendum 
 est gaudere secreto. saepius se illic uidendum sanctis 
 suis praebuit et conciliante loco congressum non est aspernatus 
 humanum. in deserto quippe Moses glorificato uultu 
 deum conspicit, in deserto Helias uultum pauens, ne deum

 

 
 
 
 conspiceret, obuoluit. et quamuis omnia ipse tamquam sua 
 reuisitet neque uspiam desit, tamen ut aestimare licet, peculiarius 
 uisitationem dignatur heremi et caeli secretum.

Ferunt quendam alii quaerenti, quali inesse loco deum 
 crederet, respondisse, ut quo se duceret, impiger sequeretur; 
 tunc comitante eodem ad late patentis heremi secreta uenisse 
 et ostendens uastae solitudinis recessum: en, inquit, ubi 
 deus est. nec inmerito ibi esse promptius creditur, ubi facilius 
 inuenitur.

Nam et in primordiis rerum, cum omnia deus in sapientia 
 faceret et singula quaeque futuris usibus apta distingueret, 
 non utique hanc terrae partem inutilem et inhonoratam dereliquit, 
 sed cuncta non magis praesenti magnificentia quam 
 futuri praescientia creans uenturis, ut arbitror, heremum 
 sanctis parauit. credo his illam locupletem in fructibus uoluit 
 et pro indulgentioris naturae uice hanc sanctorum dare fecundam, 
 ut sic pinguescerent fines deserti, et cum rigaret de 
 superioribus suis montes, abundarent quoque multiplicata 
 fruge conualles locorumque damna suppleret, cum habitationem 
 sterilem habitatore ditaret.

Possessor ille paradisi et transgressor praecepti, cum 
 locum uoluptatis habitaret, fixam sibi a deo legem seruare 
 non potuit. quanto enim iucundior ille amoenitatibus locus, 
 tanto huic in lapsum pronior fuit; unde non solum hunc 
 legibus suis subdidit, sed etiam in nos usque suum illum 
 stimulum mors tetendit. proinde heremum colat qui uitam 
 cupit, quia amoeni incola mortem parauit. sed iam ad posteriora 
 heremi deo semper acceptae exempla ueniamus.

Moses cum egisset pecus ad interiora deserti, tunc

 

 
 
 
 resplendente eminus deum igne uidit innocuo, nec solum 
 uidit, uerum etiam audiuit loquentem. nempe tunc dominus, 
 cum abici pedum uincula commoneret, sanctam heremi terram 
 pronuntiauit dicens: locus in quo tu stas terra sancta 
 est; manifesto tunc indicio meritum occulti honoris expressit. 
 confirmata quippe est a deo sanctitas loci sanctitate etiam 
 testimonii, in quo, ut reor, etiam illud pariter et latenter 
 enuntiat, ut accedens ad heremum pristinis curarum obligationibus 
 uitae se absoluat et anterioribus uinculis expeditus 
 incedat, ne locum polluat. ibi primum Moses diuini colloquii 
 familiaris adhibetur interpres, accipit uerba ac uicissim refert, 
 dicenda agendaue et percunctatur pariter et docetur, ac mutuo 
 confabulationis usitatoque commercio cum caeli domino sermocinatur. 
 ibi uirgam resumit in opera signorum potentem 
 ingressusque heremum pastor ouium pastor ab heremo remittitur 
 populorum._

Quid deinde plebs dei ab Aegypto liberanda et operibus 
 absoluenda terrenis numquid non auia petiit ad solitudinesque 
 confugit adpropinquatura in heremo utique deo a quo fuerat 
 exempta seruitio? tendebat igitur ad heremum longe uastitate 
 terribilem Mose duce. quam magna multitudo dulcedinis 
 tuae, domine! heremum ingressus Moses deum uiderat. 
 en rursus redit ut uideat. ipse plane dux itineris populum 
 suum dominus ad deserta ducebat, in usum utriusque temporis 
 uiantibus trahens columnam, nunc rubentem flamma, 
 nunc nube candentem. dabat ita tunc promerentibus e caelo 
 signum, quod lactea mole porrectum alternis inradiabat ardoribus. 
 intuito Israhel lumine sequebatur radium corusco eminus

 

 
 
 
 igne rutilantem, ut in heremi secreta tendentibus digne dominus, 
 cum iter ostenderet, lumen praeferret.

Huic identidem populo nonne ad deserta tendenti obiecta 
 inuii maris claustra patuerunt? cum inter praeruptos 
 gurgites iter carpens puluerulenta uestigiis agmina t rubris 
 litoribus incessit, minantesque undarum pendentium montes de 
 profunda ualle suspiciens sic custos gentis freti stagna transiuit.

Neque in hoc tantum diuini operis uirtus stetit, nudata 
 namque rursum refluo aequore operiens iter eorum cum hoste 
 deleuit, totumque in sedibus suis mare, credo ne ab heremo 
 Israhel reuerteretur, opposuit. aperuit inter aquas uiam et 
 confusis deinde aquis texit, ut desertum expetentibus patefaceret 
 itum, clauderet reditum.

Hac ergo gratiae uirtute donata est gens illa, cum ad 
 solitudinem tenderet, plura tamen promeruit, cum possideret. 
 illic namque eandem insperato dominus miraculo refecit, cum 
 percussa silice exundantes aquas sitientibus praebuit et abhorrentibus 
 saxis riuos natiuo fonte depromens occulta manu 
 inposuit subitam latentibus uenis naturam. nec solum illic 
 ingesto flumine uiscera siccae rupis infudit, uerum etiam 
 dulcedine superinduta amaros tristibus aquis haustus repressit. 
 illas elicuit, has placauit, nec maiore miraculo e saxis aquas 
 quam ex aquis alias aquas reddidit. obstupuit plebs cuncta 
 caelestis auxilii illic opem sentiens non minus in his aquis 
 quae erant quam in illis quae necdum fuerant.

illic etiam idem populus demissum caelitus cibum 
 albenti solo legit, cum in nubibus dominus panem pluuium

 

 
 
 
 sicco imbre deiecit. in tabernacula et in circumiecta castrorum 
 manna ninguido aere inlapsum cecidit, ubi panem angelorum 
 manducauit homo. et quia sufficit diei malitia 
 sua, cotidianum diuina indulgentia uictum contulit iam tunc 
 lege praemissa, ne in crastinum cogitaret. sic quondam in 
 heremo constitutis, quia praestare uictum terrae non poterant, 
 caelum ministrabat.

Legem etiam et caelestia edicta Hebraeus idem numquid 
 non heremi inhabitator accepit, tum cum propius admotus 
 inspicere diuino digito inpressa tabulis signa meruit? 
 eductus castris in occursum domini ad radices montis obuius 
 institit. uidit equidem pauore perculsus illum Synai uerticem 
 quem terrore multo conspicuae maiestatis insederat. adspexit 
 attonitus montem procul interfluenti igne fumantem, quem 
 deinde totum late nubes densissima obtectum operiebat. expauit 
 hinc micantia expressis ignibus fulgura et tonitrua 
 crebris fragoribus mixto buccinarum clangore reboantia. ita 
 filii Israhel, dum in solitudinibus degerent, dei sedem uidere, 
 uocem audire meruerunt.

Talibus olim similibusque usa est ac sustentata miraculis 
 natio illa, cum deserti incola fuit, cum eam inusitatus 
 cibus, repentinus potus, inconsummabilisque uestitus aleret, 
 cum etiam illa quae extrinsecus corpus ambiebant infatigabili 
 habitu permanerent. quidquid eorum necessitati locorum ingenium 
 non obtulerat, manifesta dei magnificentia suggerebat. 
 uix in haec caelestis gratiae dona peruenit sanctorum unus 
 qui de hoc populo ait: non fecit taliter dominus 
 omni nationi. specialia contulit, inaudita concessit, cum 
 diuinis muneribus populum refecit in heremo.

Et haec quamuis in figuram nostri facta tradantur et 
 facies illa rerum mysteriis flagret occultis, omnesque in Mose 
 baptizati, in nube et in mari escam spiritalem manducasse, 
 potum spiritalem bibisse referantur, tamen omnia haec ita 
 futurorum continent fidem, ut gestorum custodiant ueritatem, 
 quamquam nec sic quidem heremi minor laus est, etiamsi 
 ea quae illic gesta sunt in sacramentorum sint altitudinem 
 referenda. nihil ergo gratiae derogatur, etiamsi ille tunc status 
 corporis et uestimentorum non secuta corruptio uenturae 
 uitae specimen detulerunt; magna namque loci gratia est, si 
 quales illos beatissimi saeculi felicitas habebit, tales in hoc 
 iam istos heremus habeat.

Quid, quod filii Israhel ad illam desiderabilem terram 
 non nisi habitatione heremi peruenerunt? et ut gens eadem 
 postea possideret illam lacte et melle manantem, prius hanc 
 aridam incultamque possedit. totum semper ad ueram patriam 
 heremi mansionibus iter panditur. habitet inhabitabilem terram 
 qui uult uidere bona domini in regione uiuorum, sit hospes 
 huius, qui ciuis esse contendit illius.

Sed ut haec relinquam, Dauid ipse insidias regis infesti 
 non nisi cum desertum expeteret euasit, qui in Idumaeae 
 ariditatibus commoratus dominum toto corde sitiebat, ut sitiens 
 in deserto et in inuio et inaquoso tunc demum appareret deo 
 in sancto ac deinceps dei uirtutem pariter et gloriam sanctus 
 uideret.

Helias uero maximus secretorum colonus caelum imbribus 
 clausit, ignibus reserauit, ministra alite cibum sumpsit, 
 fixa mortis iura reuocauit, Iordanem diuiduum interrupto 
 amne transiuit, caelum ardenti curru raptus ascendit.

Quid deinde Helisaeus, consectator uitae huius atque 
 uirtutis? nonne perinde diuinorum miraculorum opere claruit, 
 quem insignem nunc scissus torrens, nunc innatans ferrum, 
 nunc rediuiui, nunc olei incrementa fecerunt, quique postmodum 
 post alia quam plurima duplicatam in se uirtutem 
 magistri hoc etiam conprobauit, quod ille superstes defunctum. 
 hic defunctum exsuscitauit iam defunctus.

Filii quoque prophetarum relictis urbibus expetebant 
 gemino defluentem fonte Iordanem exstruebantque in abditis 
 tabernacula remoto iuncta torrenti. excubabat cohors sancta 
 secreti fluminis ripis uelut quibusdam sparsa tentoriis et 
 habitationibus congruis egregia indoles spiritum custodiebat 
 paternum.

Quid ille quo maior inter mulierum natos non surrexit 
 nonne in deserto clamans in deserto uiuebat ? in deserto ab 
 hoc baptismus traditur, in deserto paenitentia praedicatur, in 
 deserto primum mentio regni caelestis infertur. ibi haec ille 
 audientibus primus ingessit, ubi haec citius ambiens quisque 
 promeruit. nec inmerito futurus hic arduus habitator deserti, 
 — ante faciem domini angelus mittitur, — uiam reserat in 
 caeleste regnum et praecursor et testis dignus, qui patrem e 
 caelo loquentem audiret, filium baptizando contingeret, spiritum 
 sanctum descendentem uideret.

Ipse quoque dominus ac saluator noster baptizatus 
 confestim, ut scriptura ait, a spiritu in desertum ducitur. 
 quis hic ergo est spiritus? cunctatio subest nulla, quin 
 sanctus. quod deinde spiritus sanctus pertrahit in desertum. 
 nimirum istud ille dictat, ille istud tacitus inspirat, fitque

 

 
 
 
 heremus spiritu sancto suggerente digna suggestio. mystico 
 ergo flumine infusus nihil sibi prius agendum putat, quam 
 ut ad secreta contendat. et tamen ille sanctificantes semper 
 aquas tunc sanctificauerat nec peccati hominem purgatus 
 abluerat; peccatum enim ille neque fecerat neque metuebat. 
 et heremi tamen ardore flagrabat atque in omnibus salutaris 
 auctor exempli hanc sibi non dignam nobis desiderabat. quae 
 si uotiua deo ab erroribus libero, quanto magis necessaria 
 homini erroribus obnoxio? si petita non delinquenti, quanto 
 magis exoptanda peccanti?\'

Ibi etiam in famulatum domini remotis circumstrepentium 
 turbis tacita diuini uigoris ministeria succedunt, et in 
 heremo constitutus tamquam iam in caelum reuectus occurrentium 
 excipitur officiis angelorum. ibi tunc tentantem notae 
 artis insidiis hostem illum antiqui temporis confutauit, supplantatoremque 
 ueteris Adam nouus Adam reppulit. o laus 
 magna deserti, ut diabolus qui uicerat in paradiso in heremo 
 uinceretur!

Desertus etiam locus ille erat in quo saluator noster 
 quinque uiuorum milia panibus quinque et piscibus tantum 
 duobus pauit, satiauit, expleuit. semper in deserto suos pane 
 Iesus pascit; suis praetulerat olim manna diuini muneris 
 fidem, nunc fragmina praetulerunt, eodemque miraculo uictus 
 tunc esurientibus decidit, ita nunc uescentibus creuit. cunctis 
 dono suo epulae auctioribus maiores fuerunt cibis quam fuerant 
 inlatae conuiuiis. desertis, inquam, desertis tantorum 
 nunc signorum causas demus; uirtus potentiam declarasset, 
 si habuisset locus copiam.

Et tunc dominus Iesus ad excelsi montis remotiora 
 secessit, cum tribus tantum sibi adhibitis electis insolita 
 claritate uultus effulsit; qui cum adsumptum palam hominem 
 praeferret, declarandae maiestatis iudicium secretis credidit 
 ibi tunc ille apostolorum maximus: bonum, inquit, erat 
 nos hic esse adamans scilicet magnitudinem signi in remotione 
 deserti.

Idemque dominus Iesus, ut scribitur, in desertum 
 locum ibat ibique orabat. locus ergo ille iam uocetur orationis 
 locus quem exorando deum idoneum deus auctor 
 ostendit docuitque, unde facilius nubes humilians se oratio 
 penetraret adiuta loco, quia honorata secreto, atque ipse illic 
 orando cum peteret, demonstrauit, ubi orare nos uellet, cum 
 peteretur.

Quid nunc ergo Iohannem Macariumque commemorem 
 aliosque quam plures, quorum conuersatio dum in desertis 
 est, in caelis facta est? adpropinquauerunt illi tantum domino 
 quantum adpropinquare domino hominem fas sinebat, admissique 
 sunt in diuinarum opera rerum quantum carne 
 circumdatos licebat admitti. fixam in superna mentem caelestibus 
 inseruerunt secretis, hinc comitantem gratiam aut 
 reuelationibus tacitis aut clamantibus signis protulerunt et 
 suffragante secreto usque in id prouecti sunt, ut terram corpore 
 tunc quidem contingerent, caelum uero spiritu iam 
 possiderent.

Hoc igitur heremi habitaculum dicam non inmerito 
 quandam fidei sedem, uirtutis arcam, caritatis sacrarium, 
 pietatis thesaurum, iustitiae promptuarium. nam sicut in 
 magna domo pretiosa quaeque claustris obsignata in remotis 
 habentur, ita magnificentia illa sanctorum abditorum heremo,

 

 
 
 
 quam difficultatibus suis natura obseruauit, deponitur in terra 
 quodam conclaui deserti, ne conuersationis humanae usu abolescat; 
 apteque mundi a domino haec pretiosa diuitiarum 
 supellex in illa mundanae domus parte non solum conditur, 
 uerum etiam, cum usus est, ex reconditis promitur.

Fuit olim erga heremum cura diuinae prouidentiae 
 summa et maxima, sed ne nunc quidem parua est. nam et 
 nunc cum heremi incolis uictus diuinitus insperata superuenit 
 largitate, quid aliud quam e caelo lapsus defluit? habent et 
 isti in hac caelesti munificentia suum manna, nec minus his 
 dominus bracchii sui opere secreto alimoniam spargit ex abdito. 
 et cum silicibus perfossis tandem diuino munere respondentes 
 e saxis aquae profluunt, quid aliud quam uelut Mosi 
 uirgae ictu percussa rupe emerguntur ? uestimentorum perinde 
 habitus in heremi uastitate degentibus nunc quoque ecce non 
 deficit qui, dum iugiter gratuito diuina prouisione succedit, 
 utique succedendo manet. aluit dominus in deserto suos quondam, 
 sed et nunc alit; et illos quidem quadraginta annis, 
 hos uero quoadusque anni erunt.

Merito hanc sanctus diuino igne succensus relicta sede 
 propria sedem legat, merito propinquis filiis parentibusque 
 praeponat suorumque omnium commercio emat. merito haec 
 genitalem deserentibus patriam temporariae patriae nomen 
 obtineat, a qua non metus, non desiderium, non gaudium, 
 non maeror reuocet. merito plane uniuersorum affectuum sola 
 sit pretium.

Quis enim enumerare beneficia heremi digne queat 
 uirtutisque commoda habitantium in ea? in mundo positi, quodam 
 modo extra mundum recedunt, in solitudinibus, ut ait

 

 
 
 
 apostolus, errantes, in montibus et in speluncis et in 
 cauernis terrae. nec inmerito dignum talibus apostolus 
 negat esse mundum qui alieni sunt ab illo rei publicae humanae 
 tumultu, sepositi, quieti, silentes, nec magis absunt a uoluntate 
 peccandi quam a facultate.

Clari apud ueteres saeculi huius uiri defatigati laboribus 
 negotiorum suorum in philosophiam se tamquam in 
 domum suam recipiebant. quanto pulchrius ad haec manifestissimae 
 sapientiae studia diuertunt magnificentiusque ad 
 solitudinum libertatem et desertorum secreta secedunt, ut 
 philosophiae tantum uacantes in illius heremi deambulacris 
 tamquam in suis gymnasiis exerceantur ? ubi, quaeso, salubrius 
 quam in deserti habitatione seruetur pascha? sed uirtutibus 
 et continentia, continentia, inquam, quae uelut alia quaedam 
 est cordis heremus. nam et Moses quadraginta continuos se 
 in heremo dies, totidem et post se illic Helias ieiunio dedit, 
 et uterque ibi inediam ultra humani effectus uires extendit, 
 deinde et dominus idem, sed in deserto abstinentiae tempus 
 exegit. nec praeterea usquam legimus spatia eadem exacta ieiunio, 
 ut putandum sit aliquem tribui per dominum locis illis uigorem.

Ubi, quaeso, magis uacare, et quam suauis sit dominus, 
 uidere contingit? ubi promptior ad perfectionem tendentibus 
 uia panditur? ubi maior uirtutibus campus aperitur? ubi 
 facilius mentis ut possit circumspicere custodia? ubi liberior 
 cordis, ut deo inhaerere certet, intentio, quam illis utique 
 secretis, in quibus deum non solum inuenire promptum est 
 uerum etiam custodire?

Et quamuis saepe in heremo tenuis soli puluis occurrat, 
 nusquam tamen firmius euangelicae illius domus fundamenta 
 iaciuntur. in illis licet aliquis consistere harenis uelit, nequaquam 
 tamen super harenas domum construit, nusquam magis 
 quam illic supra petram praedictam illud aedificium collocatur, 
 quod inmobili stabilitate fundatum inconcussa mole 
 durabit, ut tempore ingruentium procellarum non flantibus 
 uentis, non inmissis torrentibus subruatur. itaque habitatores 
 deserti talia sibi aedificia sed in cordibus fabricant, illi qui 
 summa imis appetunt, excelsa humilitate sectantur desides 
 atque inmemores terrenorum ob spem uotumque caelestium. 
 qui abiciunt, dum egere malunt, diuitias, egere festinant, dum 
 esse diuites concupiscunt; die ac nocte labore uigiliisque 
 decertant, ut adprehendant uitae illius principium, cuius non 
 inuenietur extremum. sic materno heremus sinu continet illos 
 aeternitatis rectissime auaros, bene prodigos breuitatis, incuriosos 
 praesentis temporis, certos futuri, et per haec adsequuntur, 
 ut in quos saeculorum fines decurrerunt, his saecula 
 sine fine contingant.

Feruent ibi conscriptae interioris hominis salubriter 
 leges et aeterni saeculi iura subtilius. non illic humana criminum 
 facinorumque praescripta uim suam resonant, nec se 
 ultricia capitalium delictorum iura exerunt. cor nisi purissimum 
 indignae leges faciunt reum, atque ipse omni studio mentis 
 motus interior intra iustitiae terminos coercetur, eodemque 
 se iudice uel leuium cogitationum principia plectuntur. apud 
 alios malum sit malum fecisse, apud hos uero malum est 
 bonum non fecisse.

Sed quo modo ego possim commemoratione digna interiora 
 heremi instituta uenerari ? nunc uero illud tacitus

 

 
 
 
 praeterire non possum, quod in habitatoribus eius uis illa 
 uirtutis quam abscondita cunctis pene tam nota est. nam 
 cum se utique in remota abigunt mundum humanumque 
 consortium repudiantes, occuli quidem gestiunt, meritum 
 tamen occulere non possunt. quantum se eorum introrsus 
 agit uita, tantum se foras proripit gloria deo, ut arbitror, 
 ita inter utrumque moderante, ut incola heremi suae lateat 
 saeculo et non lateat exemplo. haec lucerna est, quae per 
 uniuersum mundum resplendet supra heremi candelabrum 
 locata, hinc se flagrantissimum lumen per tenebrosa mundi 
 membra diffundit. haec est ciuitas quae abscondi non potest 
 in deserti monte constructa, quae imagine sua caelestem 
 Hierusalem terris dedit. proinde si quis in tenebris est, huic 
 lumini adpropinquet, ut uideat, si quis discrimini patet, ad 
 hanc ciuitatem tendat, ut tutus sit.

0 quam iucundae sunt sitientibus deum etiam deuiae 
 illis saltibus solitudines! quam amoena sunt quaerentibus 
 Christum illa secreta quae longe lateque natura excubante 
 porrecta sunt, silent ubi omnia! tunc in deum suum laeta 
 mens quibusdam silentii stimulis excitatur, tunc ineffabilibus 
 uegetatur excessibus. nullus interstrepens illic sonus, nulla 
 nisi forte cum deo uox est. solus illi animo dum sonitus suauis 
 silentium secretae stationis interuenit, interpolatque illum 
 placidae quietis statum strepitus quiete dulcior et sanctus 
 modestissimae conuersationis tumultus. tunc hymnis suaue 
 resonantibus excelsa ipsa feruentes chori pulsant atque in 
 caelum non minus pene uocibus quam orationibus peruenitur.

Fremit frustra tunc circuiens aduersarius tamquam 
 intra caulas ouibus septis lupus. Lupus et tamquam murorum 
 obiectu ita heremi ambitu hostes suos submouet ac ne in 
 uanum uigilent qui custodiunt ciuitatem, peculiarius Christo 
 propugnatore munitur, ut adoptiua deo gens quantum secreti

 
 
 
 spatiis exposita, tantum hostibus suis clausa sit. inuisit sane 
 speciosa deserti laetantium angelorum chorus et per illam 
 Iacob scalam commeantes heremum frequentia abditae uisitationis 
 inlustrant. in illo quoque meridie sponsus recubat, 
 habitatoresque deserti caritate uulnerati contemplantur eum 
 dicentes: inuenimus quem diligit anima nostra, 
 tenebimus eum et non eum dimittemus.

Non est infructuosum, ut creditur, non est istud sterile 
 heremi solum nec infecunda arentis saxa deserti. ibi multiplex 
 germen et centenos fructus accola recondit. non facile illic 
 iacta semina secus uiam decidunt quae uolucres absumant, 
 nec in petrosa facile dilabuntur quae non habentia altitudinem 
 terrae orto sole aestuent et arescant, neque in spineta facile 
 fugiunt quae iam adultis sentibus obruantur. uberi illic 
 messem prouentu colonus metet, producitur in his saxis seges 
 illa per quam etiam ossa pinguescunt. inuenitur etiam illic 
 panis uiuus qui de caelo descendit. erumpunt in illis rupibus 
 fontes inrigui et aquae uiuae quae non satiandis solum, uerum 
 etiam possunt sufficere saluandis. hic interioris hominis pratum 
 et uoluptas, hic incultum desertum, illic mira amoenitate 
 iucundum est, eademque corporis est heremus animae paradisus.

Nulla iam quamuis fertilis tellus terrae heremi se 
 comparatione iactauerit. est terra aliqua frugibus ditis? in 
 hac maxime nascitur frumentum illud quod esurientes adipe 
 suo satiat. est alia grauidis laeta uinetis? in hac maxime 
 profertur uinum illud, quod bene laetificat cor hominis. est 
 alia pascuis praestans ? in hac saluberrime pascunt oues illae 
 de quibus dicitur: pasce oues meas. est alia floribus 
 picta uernantibus ? in hac maxime uerus ille flos campi et

 
 
 
 lilium conuallium refulget. postremo alia pretiosis et speciosis 
 exultans metallis, alia uero auro suo fulua est? in hac uarii 
 lapidum micant uibrante luce fulgores. ita terra haec singulis 
 terris maior ad singula omnes praecedit bonis omnibus.

Recte ergo tu, ueneranda tellus, sanctis aut in te 
 positis aut non procul a te remotis aut habitabilis dudum 
 aut desiderabilis extitisti, quia pro uniuersis bonis illis es 
 fertilis, in qua habentur uniuersa. tu cultorem hunc qui 
 suam terram, non qui tuam excolat, requiris, tu inhabitantium 
 te uitiis sterilis, tu fecunda uirtutibus. tuam quicumque 
 familiaritatem quaesiuit, deum repperit, Christum in te, quisquis 
 te coluit, inuenit. ipse qui te habitat, domino habitatore 
 laetatur. idemque est et possessor tuus et diuina possessio. 
 tuum qui non refugit habitaculum, factus est dei templum.

Equidem cunctis heremi locis quae piorum inluminantur 
 secessu, reuerentiam debeo, praecipuo tamen Lirinum meam 
 honore eomplector, quae procellosi naufragiis mundi effusis 
 piissimis ulnis receptat uenientes, ab illo saeculi flagrantes 
 aestu blande introducit sub umbras suas, ut illic spiritum . 
 sub illa interiore domini umbra anheli resumant. aquis scatens, 
 herbis uirens, floribus renitens, uisibus odoribusque iucunda 
 paradisum possidentibus se exhibet. digna quae caelestibus 
 disciplinis Honorato auctore fundata sit, quae tantis institutis 
 tantum nacta sit patrem apostolici spiritus uigore et uultu 
 radiantem; digna quae illum suscipiens ita eniteret; digna 
 quae et praestantissimos alat monachos et ambiendo proferat 
 sacerdotes. haec nunc successorem eius tenet, Maximum 
 nomine, clarum, quia post ipsum meruit adsciri; haec habuit 
 reuerendi nominis Lupum qui nobis illum ex tribu Beniamin

 
 
 
 lupum rettulit; haec habuit germanum eius Uincentium interno 
 gemmam splendore perspicuam; haec nunc possidet uenerabilem 
 grauitate Caprasium ueteribus sanctis parem; haec nunc 
 habet sanctos senes illos qui diuisis cellulis Aegyptios patres 
 Galliis nostris intulerunt.

Quos ego illic, Iesu bone, sanctorum coetus conuentusque 
 uidi! pretiosa in his suaui unguedine alabastra fragrabant, 
 conspirabat passim odor uitae. interioris hominis faciem exterioris 
 habitu praeferebant, constricti caritate, humilitate 
 deiecti, mollissimi pietate, firmissimi in spe, incessu modesti, 
 oboedientia citi, occursu taciti, uultu sereni, prorsus ipsa 
 protinus contemplatione angelicae quietis agmen ostendunt. 
 nihil concupiscunt, nihil desiderant nisi eum tantum, quem 
 solum desiderantes concupiscunt. dum beatam quaerunt uitam, 
 beatam agunt, eamque et dum adhuc ambiunt iam consequuntur. 
 itaque dum optant a peccatoribus segregari, iam 
 segregati sunt. castam possidere uitam uolunt? etiam possident. 
 omne in dei laudibus tempus habere uolunt ? iam 
 habent. desiderant gaudere cum sanctorum coetibus ? iam 
 gaudent. Christo frui cupiunt? Christo spiritu fruuntur. uitam 
 heremi adipisci gestiunt ? coram adipiscuntur. ita per largissimam 
 gratiam Christi multa ex his quae in futurum exoptant 
 in praesentiarum merentur. rem porro iam capiunt, dum spem 
 sequuntur. habent non paruum etiam in labore ipso pretium 
 laboris, quia pene iam in opere est quod merces erit.

Horum, mi Hilari carissime, redditus insertusque consortio 
 plurimum tibi, plurimum etiam illis contulisti qui 
 nunc pro reditu tuo alacri exultatione laetantur. cum his 
 obsecro peccatorum meorum intercessionisque memoriam, ne 
 oblitteraueris; cum his, inquam, quibus nescio an ipse gaudii

 

 

 
 
 
 plus attuleris an maius inueneris. tu nunc uerior Israhel qui 
 corde deum conspicaris ab Aegypto saeculi tenebris dudum 
 expeditus salutiferas aquas submerso hoste transgressus in 
 deserto accensum fidei ignem secutus amara quondam per 
 lignum crucis dulcia nunc experiris, salientis in uitam aeternam 
 aquae potum a Christo trahis, internum hominem superno 
 pane pascis, in euangelio throni tui diuinam accipis uocem. 
 qui cum Israhel in heremo contineris, cum Iesu terram repromissionis 
 intrabis. uale in Christo Iesu domino nostro.